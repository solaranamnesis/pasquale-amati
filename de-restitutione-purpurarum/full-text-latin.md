### Marco Elephantutio

#### Comiti

#### Et Ravennatium

#### Senatori Amplissimo.

## Libellum

# De Restitutione Purpurarum.

### Tertio editum, emendatum, et auctum

## Paschalis Amatius

### Sabinianensis

#### Jurisconsultus

#### D. D. D.

[Fig.]()

### Cæsenæ

#### Typis Gregorii Blasinii.

### 1784.

#### Præsidibus annuentibus.

---

## [Caput 1.]()

## [Caput 2.]()

## [Caput 3.]()

## [Caput 4.]()

...

## [Appendix de antiqua et nupera Purpura Dissertatio Johannis Baptistae Capellii veneti pharmacopolae.]()

---

#### Amplissime

### Ravennatium Senator.

Quod post duas de flumine Rubicone a me editas dissertationes tertiam, quod post tres Italicae Bibliographiae libros, reliquos annuos adhuc desiderari permittam, cum huiusce rei caussae multae fuerint, quas referre sit longum, suffecerit spondere, me non ita longo tempore primum opus completurum, et secundum profecto maius, et toti Italicae Litteraturae apprime necessarium opus, cum juxta publicum vulgatum programma empturientium idoneus numerus fuerit contractus, breviori etiam tempore Typis Mantuanis Josephi Sbaralii prosecuturum. Non enim mea edita Collectio omnium Latinorum Poetarum, Fragmentorum, Carminum, sive ex Ethnicis, sive ex Christianis, sive ex marmoribus, sive ex membranis collectorum, quae omnes superiores Collectiones et copia et raritate carminum longissime superat, non alter meus libellus de transitu Annibalis per Apenninum, et de Castro Mutilo antiquorum Gallorum, quid plurimas Italiae antiquitates declarat, amplificationem ullam novam hactenus desiderare videntur. Contra materiae amoenitas et gravitas, Lucensis editionis paucitas, Romanae in maiori opere Musaei Kircheriani submersio, publicum non expletum desiderium, ut hanc tertiam praesentis mei de restitutione purpurarum Libelli editionem novis curis auctam nunc praeverterem, monuerunt; et deinde non minus Familiae tuae generositas, quam Mentis et Animi tui virtus, ut tibi, amplissime Ravennatium Senator, editionem ipsam nuncuparem, adduxerunt.

Nec iam hae, quas memoravimus, nuncupationis caussae minus verae. Quoad primam enim, satis mihi constat, duas nobilissimas Elephantutiorum Familias, Bononiensem alteram, quam doctus Senator Johannes Elephantutius hoc tempore exornat, Ravennatem alteram, quam hoc tempore tu exornas, gentiles et agnatas ab iisdem Maioribus ortum duxisse, tuam vero pluribus ab hinc seculis Bononia seditionibus extorrem Ravennae consedisse, ibique Romanorum Pontificum, Caroli 5. Romanorum Imperatoris, Augusti 3. Sarmatarum Regis, et Venetae Reipublicae gravissimis judiciis fuisse cohonestatam, inter Patricias Romanas, Bononienses, Ferrarienses, Firmanas, et Atrienses Familias fuisse conscriptam, illustribus cognationibus, Praesulibus, Episcopis, Cardinalibus, togatis Praetoribus, armatis Ducibus, Hierosolymorum et Divi Stephani Equitibus, Divo etiam Seraphino ex Presbyterorum ordine, et Divo Marco ex Fratrum Observantium familia fuisse illustratam, ut Caietanum Elephantutium praeclarissimum S. R. E. Cardinalem patruum tuum nuper lugentibus adhuc bonis vita functum, et Josephum et Ferdinandum fratres tuos, alterum Caroli 3. Hispaniae Regis Equitem stipatorem, alterum Romanum Praesulem, jam Camerini, jam Firmi, modo Centumcellarum Praetorem, quorum alteri Militia, alteri Roma maiores honores spondet, ingrato silentio praeteream.

Quid vero, quae secunda nuncupationis caussa, de animi tui, de mentis tuae magnitudine dicam? Tu juvenculus ad Ravennatem Rempublicam ultro accessisti, maximos magistratus ilicet inivisti, publicas pecunias, quae peribant, restituisti, Ravennatis agri culturam auxisti, novas ad portum vias aperuisti, nova ad ipsum portum aedificia extulisti, commercium, navigationem adiuvisti, Divi Alberti Conventum mutua voluntate Reipublicae Ravennati contribuisti, publicas et privatas maximas lites conciliasti, Legatus de maximis rebus missus ad Urbem gravissima illa tua et patriarum et civilium rerum cognitione Civitatis jura rata fecisti, Legatus item ad E. D. Cardinalem Boncompagnium Bononiae Legatum, de Rheni aliorumque fluminum mutatione, rem satis per se implicitam et ancipitem composuisti.

Nec vero negotiis tuis otium tuum vilius judicandum. Cum enim tu Celsiani praecepti memor, quod modo in urbe, modo in agro, sæpius in agro vitam degendam jubet, in villam tuam Gualdum idemtidem secedis, quae Caesenam inter et Ariminum sita, Viam Aemiliam adiacens, saluberrimo aere praedita, hinc Gallicam hanc planitiem, qua circumdatur, despectat, hinc amoenissimos, qui longe impendent, Apennini colles suspectat, tu ipse Agricolturam et Architectonicen bene doctus, vel cultius fertilissimum latifundium tuum instituis, vel maximam urbanam et rusticam villam a fundamentis iterum exstruis et disponis, vel in tua, quam rusticam vocas, quam philosophicam ego voco, Bibliotheca te abscondens, omnium artium, scientiarum omnium cognitione animum tuum informas, ita ut ego, qui Gualdum duobus vix millibus passuum Sabiniano distans, dum facultas datur, saepius te conventurus concedam, tecum totos dies vel legens, vel colloquens ita delecter, ut a patriarum et domesticarum rerum curis abductus, tunc tantum mihi beatam vitam vivere videar.

Quae cum ita sint, quis a me bene factum non judicet, si tibi, Vir nobilissime, et artium sollertissime, hunc tertio editum, emendatum, et auctum Libellum inscripserim, qui nobilissimam antiquarum purpurarum artem curet restituendam? Perlege igitur, et, quae tua est virtus, judica. Et si nobilitatem artis admiraberis, si restitutionis facilitatem etiam ut spero animadvertes, tum te precor quaesoque, ut quemadmodum auctorem jampridem, ita libens volens jam nunc Libellum ipsum in tuam fidem recipias.

Dat. Sabiniano Kalendis Januariis anni Christiani 1784.

# Paschalis Amatii sabinianensis de Restitutione Purpurarum Liber.

## Caput 1.

_De duplici tincturae genere apud antiquos, purpureo, et herbaceo._ 

Praefari breviter operae pretium est, plurima nova, de quibus altum in libris nostrorum hominum silentium, plurima etiam nova omnibus libris nostrorum hominum adversantia, in hoc libello esse invenienda: nos vero neminem impugnaturos, caussam tantum nostram dicturos, lectores doctos judicaturos. Quod igitur faustum, felixque sit, initium rei facimus.

Duplex omnino tincturae genus apud antiquos homines viguit: alterum conchis marinis, alterum herbis paratum: illud purpureum, hoc herbaceum nuncupatum: colores ex illo profecti, purpurei: colores ex hoc profecti, herbacei appellati. Plinius Hist. natur. lib. 8. cap. 48. _Lanarum nigrae nullum colorem bibunt. De reliquarum infectu suis locis dicemus, in conchyliis marinis, aut herbarum natura._ D. Cyprianus de disciplina, et habitu virginis. _Neque enim Deus... herbarum succis, et conchyliis tingere, et colorare lanas docuit._ Utrumque genus plurimos colores edidit. Colores purpurei fuerunt novem simplices, et quinque mixti. Novem colores purpurei simplices erant, niger, lividus, violaceus, rubidus, caeruleus saturatior, caeruleus dilutior, flavus, rubicundus, candidus. Quinque colores purpurei mixti erant rubidus violaceus, rubidus caeruleus saturatior, rubidus caeruleus dilutior, rubidus flavus, rubidus rubicundus. Colores herbacei plurimi etiam fuerunt. Nos de purpureis plurimum, quod opus est nostrum, de herbaceis minimum loquemur.

## Caput 2.

_De Colore simplici purpureo nigro._ 

Color primus purpureus simplex erat niger. Aristot. Hist. animal. lib. 5. c. 15.: Εισι δε των πορφυρων γενη πολλα... και αι μεν εν τοις κολποις μεγαλαι, και τραχειαι, και το ανθος αυτων αι μεν πλεισται μελαν εχουσαι... Ετι δε εν μεν τοις βορειοις μελαιναι... ως επι επι το πλειστον. _Purpurarum sunt genera plura. Pelagiae magnae scabraeque sunt, et florem habent pleraeque nigrum... Immo in plagis ad septemtrionem vergentibus purpurae plerumque sunt nigrae._ Vitruvius Architect. lib. 7. cap. 13. _Incipiam nunc de ostro dicere, quod et carissimam, et excellentissimam habet, praeter hos colores, aspectus suavitatem. Id autem excipitur ex conchylio marino, quo purpura inficitur, cujus non minores sunt, quam ceterarum naturae rerum, considerantibus admirationes, quod habet non in omnibus locis, quibus nascitur, unius generis colorem, sed solis cursu naturaliter temperatur. Itaque quod legitur Ponto et Gallia, quod hae regiones sunt proximae ad septentrionem, est atrum._ Plutarchus Catonem in ejus vita inducit purpura hac nigra fere semper obsitum. Επει πορφυραν εωρα την κατακορως ερυθραν, και οξειαν αγαπωμενην, αυτος εφορει την μελαιναν. _Cum Cato vidisset purpuram vivide rubram, acutam, et amabilem, ipse nigram purpuram induit._ D. Gregorius Nyssenus in Oratione S. Theodori ait Romanos Imperatores, ut se etiam Pontifices maximos ostentarent, hujusmodi obsoleta purpura indui solitos. Tom. 2. Oper. pag. 1015. Εγω και τους βασιλεας τουτους ελεω, οτι αυταρκες εν ανθρωποις αξιωμα το κρατος της βασιλειας εχοντες, την του αρχιερεως εαυτοις προσηγοριαν ανεθεσαν, και την πενθηρη και σκοτεινην πορφυραν εκειθεν αμπισχονται, κατα μιμησιν των κακοδαιμονων αρχιερεων, αξιωματι φαιδρω, σκυθρωπον περιφεροντες ενδυμα. _Me etiam Imperatorum horum miseret, quod satis magnam inter homines dignitatem regium imperium obtinentes, Pontificis appellationem sibi sumpserunt, et lugubrem obscuramque purpuram iccirco induuntur ad imitationem infelicium Pontificum, in dignitate splendida triste circumgestantes indumentum._ Cicero quoque hujusce nigrae, aut fuscae purpurae meminit in Oratione pro P. Sextio. _Vestitus asper nostra hac purpura plebeia, ac pene fusca._ Meminit etiam Columella Rei rusticae lib. 2. cap. 45. _Sunt complura lactucae genera... earum quae fusci, ac veluti purpurei coloris._

## Caput 3.

_De Colore simplici purpureo livido._

Color secundus purpureus simplex erat lividus, nimirum niger caeruleo mix- 
tus. Meminit Vitruvius citato loco. _Progredientibus inter septentrionem, 
et occidentem invenitur (conchylium) lividum._ Martialis lib. 8. epig. 28. 
_Te nec Amyclaeo decuit livere veneno._ Statius lib. 1. Silvarum: 

&emsp;&emsp;&emsp;&emsp;&emsp;&emsp;_Purpura saepe_  
_Oebalis, et Tyrii moderator livet aheni._ Horatius lib. 2. Ode 5.  
&emsp;&emsp;&emsp;&emsp;&emsp;&emsp;_Jam tibi lividos_  
_Distinguit autumnus racemos_  
_Purpureo varius colore._

Purpura quaedam apud antiquos in laude erat, quae Ferrugo ab ipsis appellaretur. Virgilius Aeneidos lib. 9.:

_Pictus acu chlamydem, et Ferrugine clarus Ibera._

Et lib. 2. ejusdem Aeneidos:

_Ipse peregrina Ferrugine clarus et Ostro._

Jam vero haec purpura Ferrugo ipsa haec erat livida purpura. Servius ad memoratum Virgilii versum lib. 9. Aeneidos. _Ferrugo coloris genus est, qui vicinus est purpurae subnigrae._ Idem Servius ad lib. 1. Georgices: _Ferrugine texit. Ferrugo est purpura nigrior Hispana._ Nec audiendi qui colorem ferrugineum, vel purpurae Ferruginis, subrubrum fuisse autumant, nimirum rubiginosum, aut rubiginis ferri similem. Jam enim audivimus Servium eum subnigrum, sive lividum, non vero subrubrum vocantem. Plinius deinde lib. 29. cap. 6. lacertas describit _virides ferrugineis maculis distinctas_, et lacertarum maculae nobis liquidissime non subrubrae, aut rubiginosae, sed lividae apparent. Plautus in Milite Act. 4. Scen. 4. ferrugineum colorem maris colori comparat. _Palliolum habeas ferrugineum, nam is color thalassicus est._ Nosque ipsi mare lividum conspicimus, cum remis, aut ventis agitatur, ut etiam mox clarius enarrabimus. Observandum denique voces ferrugineus, et Ferrugo a voce Ferrum liquido descendere, non vero a voce Rubigo, a qua tantum vox rubiginosus proficisci videtur. Ferrum autem, si tersum et politum sit, quodque optime nos Itali _ferro imbrunito_ appellare consuevimus, colorem lividum, sive nigrum caeruleo mixtum clarissime ostendit. Immo Nonius ipse hanc coloris ferruginei a ferro originem fere probat. _Ferrugineum colorem ferri similem esse volunt. Vere autem ferrugineus color caeruleus est._ Et licet ille ibidem ferrugineum caeruleum malit, imprudens tamen rem nostram confirmat. Ferrum enim ipsum tersum caeruleum est, quamvis atrore mixtum, et proinde est lividum, uti demonstravimus.

Color quoque Venetus antiquorum non jam caeruleus, uti plerique sentiunt, sed ferrugineus, et lividus, uti haec purpura Ferrugo, sive niger caeruleo mixtus erat. Cresconius Corippus lib. 1. Panegyrici in laudem Justini 2. colorem Venetum non tantum assimilat vel Ferrugini, cujus colorem lividum vidimus, vel Ostro, cujus colorem subnigrum mox videbimus, sed etiam colori uvarum nigrarum, et olivarum, cum maturae fuerint.

_Autumni Venetus ferrugine dives et ostro_  
_Maturas uvas, maturas signat olivas._

Quis vero non viderit uvas nigras, et olivas maturescentes omnino lividas, et proinde Veneti coloris? Columella ipse lividas esse maturas olivas affirmavit lib. 14. cap. 47. _Oliva livorem contrahit._ Et lividas uvas maturas Horatius lib. 2. Ode 5.

&emsp;&emsp;&emsp;&emsp;&emsp;&emsp;_Jam tibi lividos_  
_Distinguit autumnus racemos_  
_Purpureo varius colore._

Corippus ipse eodem loco quatuor celebres partium Circi colores, nimirum album, rubrum, venetum, prasinum, quatuor anni temporibus ita assimilat:

_Aurigas totidem, totidem posuere colores._  
_Nam viridis vernis campus ceu concolor herbis,_  
_Pinguis oliva comis, luxu nemus omne virescit._  
_Russeus aestati rubra sic veste refulgens,_  
_Ut nonnulla rubent ardenti poma colore._  
_Aequiparans candore nives, hiemisque pruinas_  
_Albicolor viridi socio conjungitur una._  
_Autumni Venetus ferrugine dives et ostro_  
_Maturas uvas, maturas signat olivas._

Ita vero eos ipsos colores quatuor eisdem anni temporibus assimilat Cassiodorus lib. 3. _Colores autem in vicem temporum quadrifaria divisione funduntur. Prasinus virenti verno, Venetus nubilae hiemi, Roseus aestati flammeae, Albus pruinoso autumno dicatus est._ Si igitur Venetum colorem Corippus autumno, Cassiodorus hiemi assimilat, quis etiam non videat horum duorum anni temporum pluvios, et turbidos dies, vere lividos, non vero caeruleos posse vocitari? Mare etiam remis aut undis agitatum est lividum, et proinde ad significandum hunc colorem purpureum lividum, quem omnino ostendit, vocitatum fuisse purpureum ipsum mare ab omni Graeca, et Latina antiquitate non dubitemus. Cicero Academic. lib. 3. _Mare illud, quod Favonio nascente purpureum videtur._ Idem Cicero in Academicis apud Nonium in Verbo _purpurascit_. _Quid mare, nonne caeruleum, aut ejus unda, cum est pulsa remis, purpurascit?_ Plinius lib. 9. cap. 36. _Sed unde conchyliis pretia? Quid virus grave in fuco, color austerus in glauco, et irascenti similis mari?_ Furius Antias apud Gellium Noct. Attic. lib. 18. cap. 2.:

_Spiritus Eurorum virides cum purpurat undas._  
&emsp;&emsp;&emsp;&emsp;&emsp;&emsp;Propertius lib. 2. eleg. 18.  
_purpureis agitatam fluctibus Hellen._  
&emsp;&emsp;&emsp;&emsp;&emsp;&emsp;Virgilius Georgices lib. 4.:  
_Eridanus, quo non alius per pinguia culta_  
_In mare purpureum violentior incidit amnis._

Et Servius ad illos versus: _Purpureum autem nigrum ex altitudine accipimus. Nam Padus non in rubrum mare, sed juxta Ravennam in Adriaticum cadit. Et purpureum Graecum est epithetum. Mare rubrum etiam dixit Homerus. Unde apparet Victorinum hoc loco errasse, qui purpureum mare rubrum esse dixit, quod est juxta Indiam._ Et re quidem vera Homerus praeter ceteros Graecos pluries dixit, εις υδασι πορφυρεοισιν, _in purpureis aquis_, εις αλα πορφυροεσσαν, _in purpureum mare_, nempe in lividum mare, uti contra Virgilius aperte lividas Lethis aquas vocavit Aeneidos lib. 6.:

_remis vada livida verrunt._

Et uti Catullus Carm. 18. lividissimas Benaci aquas nuncupavit:

_Verum totius ut lacus, putidaeque paludis_  
_Lividissima, maximeque est profunda vorago._

## Caput 4.

_De Colore simplici purpureo violaceo._

Color tertius purpureus simplex erat violaceus. Vitruvius eodem citato loco. _Quod autem (conchylium) legitur ad aequinoctialem orientem et occidentem, invenitur violaceo colore._ Plinius lib. 21. cap. 8. _Alium (colorem) in amethysto, qui in viola, et ipsum purpureum, quemque janthinum appellamus._ Et sane adeo similis erat tertius iste simplex purpureus color violae martiae colori, ut ab eo ipso flore, qui ιον Graece vocatur, nomen coloris violacei et janthini traxerit. Immo ipsa viola martia procul dubio purpurea vocata fuit ad hunc purpureum violaceum colorem significandum, quem numeris omnibus absolutum praeseferebat. Cornelius Nepos apud Plinium lib. 9. cap. 39. _Me, inquit, juvene violacea purpura vigebat._ Horatius lib. 2. epist. 1.

_Lana Tarentino violas imitata veneno._  
&emsp;&emsp;&emsp;&emsp;&emsp;&emsp;Venantius Fortunatus Poem. 7. lib. 7.  
_Aureus ordo crocis, violis hinc blatteus exit._  
&emsp;&emsp;&emsp;&emsp;&emsp;&emsp;Idem Fortunatus Poem. 8. lib. 7.  
_Purpura per violas, aurea forma crocus._

Plinius idem lib. 21. cap. 6.: _Violis honos proximus. Earum plura genera; purpureae, luteae, albae. Ex iis vero, quae sponte apricis et macris locis proveniunt, purpureae... Graeco nomme a ceteris discernuntur, appellatae ιον, ut ab his janthina vestis._ Martialis lib. 2. epigr. 39.

_Coccina famosae donas et janthina moechae._

Similis erat etiam tertius iste simplex purpureus color amethysto, quae gemma est violaceo colore affatim perfusa. Plinius non tantum citato loco, sed etiam lib. 37. cap. 19. _Alius ex hoc ordo purpureus dabitur, et ab illis descendentibus. Principatum amethysti Indicae tenent... Caussam nominis afferunt, quod usque ad vini colorem accedens, prius quam eum degustet, in violam desinat, fulgorque quidam in illa sit purpurae, non ex toto igneus, sed in vini colorem deficiens. Perlucent autem omnes violaceo colore. Indicae absolutum felicis purpurae colorem habent, ad hancque tingentium officinae dirigunt vota._ Hinc ipse color purpureus violaceus vocabatur etiam amethystinus, amethystinaeque vocabantur illae vestes, quae hoc colore violaceo tingerentur. Juvenalis Sat. 7.

&emsp;&emsp;&emsp;&emsp;&emsp;&emsp;_Purpura spondet_  
_Caussidicum, spondent amethystina._  
&emsp;&emsp;&emsp;&emsp;&emsp;&emsp;Martialis lib. 1. epigr. 97.  
_Amethystinasque mulierum vocat vestes._  
&emsp;&emsp;&emsp;&emsp;&emsp;&emsp;Idem Martialis lib. 2. epigr. 57.  
_Amethystinatus media qui secat septa._  
&emsp;&emsp;&emsp;&emsp;&emsp;&emsp;Venantius Fortunatus lib. 7. poem. 3.  
_Ailigat et nitidos amethystina vitta capillos._

Hinc etiam ad hunc purpureum violaceum colorem significandum procul dubio vocatae fuerunt purpureae hae ipsae amethysti a Plinio in laudato loco. _Alius ex hoc ordo purpureus dabitur... Principatum amethysti indicae tenent._ Et ab Ovidio de arte amandi lib. 3.

_Hic Paphias myrtus, hic purpureas amethystos._

Flos etiam Amelli colore suo absolute referebat hunc ipsum violaceum purpureum colorem, et proinde ipse flos, eo quod violaceus, purpureus dictus est a Columella, et aperte purpureus violaceus a Virgilio. Columella lib. 9. _Amelli radix, cujus est frutex luteus, purpureus flos._ Virgilius Georgices lib. 4.

_Est etiam flos in pratis, cui nomen Amello_  
_Fecere agricolae, facilis quaerentibus herba._  
_Aureus ipse, sed in foliis, quae plurima circum_  
_Funduntur, violae sublucet purpura nigrae._

## Appendix de antiqua et nupera Purpura Dissertatio Johannis Baptistae Capellii veneti pharmacopolae.

...
