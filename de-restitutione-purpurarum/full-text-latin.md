### Marco Elephantutio

#### Comiti

#### Et Ravennatium

#### Senatori Amplissimo.

## Libellum

# De Restitutione Purpurarum.

### Tertio editum, emendatum, et auctum

## Paschalis Amatius

### Sabinianensis

#### Jurisconsultus

#### D. D. D.

[Fig.]()

### Cæsenæ

#### Typis Gregorii Blasinii.

### 1784.

#### Præsidibus annuentibus.

---

## [Caput 1.]()

## [Caput 2.]()

## [Caput 3.]()

## [Caput 4.]()

## [Caput 5.]()

## [Caput 6.]()

## [Caput 7.]()

## [Caput 8.]()

## [Caput 9.]()

## [Caput 10.]()

## [Caput 11.]()

## [Caput 12.]()

## [Caput 13.]()

## [Caput 14.]()

## [Caput 15.]()

## [Caput 16.]()

## [Caput 17.]()

## [Caput 18.]()

## [Caput 19.]()

## [Caput 20.]()

## [Caput 21.]()

## [Caput 22.]()

## [Caput 23.]()

## [Caput 24.]()

## [Caput 25.]()

## [Caput 26.]()

## [Caput 27.]()

## [Caput 28.]()

## [Caput 29.]()

## [Caput 30.]()

## [Caput 31.]()

## [Caput 32.]()

## [Caput 33.]()

## [Caput 34.]()

## [Caput 35.]()

## [Caput 36.]()

## [Caput 37.]()

## [Caput 38.]()

## [Caput 39.]()

## [Caput 40.]()

## [Caput 41.]()

## [Caput 42.]()

## [Caput 43.]()

## [Caput 44.]()

## [Caput 45.]()

## [Caput 46.]()

## [Caput 47.]()

## [Caput 48.]()

...

## [Appendix de antiqua et nupera Purpura Dissertatio Johannis Baptistae Capellii veneti pharmacopolae.]()

---

#### Amplissime

### Ravennatium Senator.

Quod post duas de flumine Rubicone a me editas dissertationes tertiam, quod post tres Italicae Bibliographiae libros, reliquos annuos adhuc desiderari permittam, cum huiusce rei caussae multae fuerint, quas referre sit longum, suffecerit spondere, me non ita longo tempore primum opus completurum, et secundum profecto maius, et toti Italicae Litteraturae apprime necessarium opus, cum juxta publicum vulgatum programma empturientium idoneus numerus fuerit contractus, breviori etiam tempore Typis Mantuanis Josephi Sbaralii prosecuturum. Non enim mea edita Collectio omnium Latinorum Poetarum, Fragmentorum, Carminum, sive ex Ethnicis, sive ex Christianis, sive ex marmoribus, sive ex membranis collectorum, quae omnes superiores Collectiones et copia et raritate carminum longissime superat, non alter meus libellus de transitu Annibalis per Apenninum, et de Castro Mutilo antiquorum Gallorum, quid plurimas Italiae antiquitates declarat, amplificationem ullam novam hactenus desiderare videntur. Contra materiae amoenitas et gravitas, Lucensis editionis paucitas, Romanae in maiori opere Musaei Kircheriani submersio, publicum non expletum desiderium, ut hanc tertiam praesentis mei de restitutione purpurarum Libelli editionem novis curis auctam nunc praeverterem, monuerunt; et deinde non minus Familiae tuae generositas, quam Mentis et Animi tui virtus, ut tibi, amplissime Ravennatium Senator, editionem ipsam nuncuparem, adduxerunt.

Nec iam hae, quas memoravimus, nuncupationis caussae minus verae. Quoad primam enim, satis mihi constat, duas nobilissimas Elephantutiorum Familias, Bononiensem alteram, quam doctus Senator Johannes Elephantutius hoc tempore exornat, Ravennatem alteram, quam hoc tempore tu exornas, gentiles et agnatas ab iisdem Maioribus ortum duxisse, tuam vero pluribus ab hinc seculis Bononia seditionibus extorrem Ravennae consedisse, ibique Romanorum Pontificum, Caroli 5. Romanorum Imperatoris, Augusti 3. Sarmatarum Regis, et Venetae Reipublicae gravissimis judiciis fuisse cohonestatam, inter Patricias Romanas, Bononienses, Ferrarienses, Firmanas, et Atrienses Familias fuisse conscriptam, illustribus cognationibus, Praesulibus, Episcopis, Cardinalibus, togatis Praetoribus, armatis Ducibus, Hierosolymorum et Divi Stephani Equitibus, Divo etiam Seraphino ex Presbyterorum ordine, et Divo Marco ex Fratrum Observantium familia fuisse illustratam, ut Caietanum Elephantutium praeclarissimum S. R. E. Cardinalem patruum tuum nuper lugentibus adhuc bonis vita functum, et Josephum et Ferdinandum fratres tuos, alterum Caroli 3. Hispaniae Regis Equitem stipatorem, alterum Romanum Praesulem, jam Camerini, jam Firmi, modo Centumcellarum Praetorem, quorum alteri Militia, alteri Roma maiores honores spondet, ingrato silentio praeteream.

Quid vero, quae secunda nuncupationis caussa, de animi tui, de mentis tuae magnitudine dicam? Tu juvenculus ad Ravennatem Rempublicam ultro accessisti, maximos magistratus ilicet inivisti, publicas pecunias, quae peribant, restituisti, Ravennatis agri culturam auxisti, novas ad portum vias aperuisti, nova ad ipsum portum aedificia extulisti, commercium, navigationem adiuvisti, Divi Alberti Conventum mutua voluntate Reipublicae Ravennati contribuisti, publicas et privatas maximas lites conciliasti, Legatus de maximis rebus missus ad Urbem gravissima illa tua et patriarum et civilium rerum cognitione Civitatis jura rata fecisti, Legatus item ad E. D. Cardinalem Boncompagnium Bononiae Legatum, de Rheni aliorumque fluminum mutatione, rem satis per se implicitam et ancipitem composuisti.

Nec vero negotiis tuis otium tuum vilius judicandum. Cum enim tu Celsiani praecepti memor, quod modo in urbe, modo in agro, sæpius in agro vitam degendam jubet, in villam tuam Gualdum idemtidem secedis, quae Caesenam inter et Ariminum sita, Viam Aemiliam adiacens, saluberrimo aere praedita, hinc Gallicam hanc planitiem, qua circumdatur, despectat, hinc amoenissimos, qui longe impendent, Apennini colles suspectat, tu ipse Agricolturam et Architectonicen bene doctus, vel cultius fertilissimum latifundium tuum instituis, vel maximam urbanam et rusticam villam a fundamentis iterum exstruis et disponis, vel in tua, quam rusticam vocas, quam philosophicam ego voco, Bibliotheca te abscondens, omnium artium, scientiarum omnium cognitione animum tuum informas, ita ut ego, qui Gualdum duobus vix millibus passuum Sabiniano distans, dum facultas datur, saepius te conventurus concedam, tecum totos dies vel legens, vel colloquens ita delecter, ut a patriarum et domesticarum rerum curis abductus, tunc tantum mihi beatam vitam vivere videar.

Quae cum ita sint, quis a me bene factum non judicet, si tibi, Vir nobilissime, et artium sollertissime, hunc tertio editum, emendatum, et auctum Libellum inscripserim, qui nobilissimam antiquarum purpurarum artem curet restituendam? Perlege igitur, et, quae tua est virtus, judica. Et si nobilitatem artis admiraberis, si restitutionis facilitatem etiam ut spero animadvertes, tum te precor quaesoque, ut quemadmodum auctorem jampridem, ita libens volens jam nunc Libellum ipsum in tuam fidem recipias.

Dat. Sabiniano Kalendis Januariis anni Christiani 1784.

# Paschalis Amatii sabinianensis de Restitutione Purpurarum Liber.

## Caput 1.

_De duplici tincturae genere apud antiquos, purpureo, et herbaceo._ 

Praefari breviter operae pretium est, plurima nova, de quibus altum in libris nostrorum hominum silentium, plurima etiam nova omnibus libris nostrorum hominum adversantia, in hoc libello esse invenienda: nos vero neminem impugnaturos, caussam tantum nostram dicturos, lectores doctos judicaturos. Quod igitur faustum, felixque sit, initium rei facimus.

Duplex omnino tincturae genus apud antiquos homines viguit: alterum conchis marinis, alterum herbis paratum: illud purpureum, hoc herbaceum nuncupatum: colores ex illo profecti, purpurei: colores ex hoc profecti, herbacei appellati. Plinius Hist. natur. lib. 8. cap. 48. _Lanarum nigrae nullum colorem bibunt. De reliquarum infectu suis locis dicemus, in conchyliis marinis, aut herbarum natura._ D. Cyprianus de disciplina, et habitu virginis. _Neque enim Deus... herbarum succis, et conchyliis tingere, et colorare lanas docuit._ Utrumque genus plurimos colores edidit. Colores purpurei fuerunt novem simplices, et quinque mixti. Novem colores purpurei simplices erant, niger, lividus, violaceus, rubidus, caeruleus saturatior, caeruleus dilutior, flavus, rubicundus, candidus. Quinque colores purpurei mixti erant rubidus violaceus, rubidus caeruleus saturatior, rubidus caeruleus dilutior, rubidus flavus, rubidus rubicundus. Colores herbacei plurimi etiam fuerunt. Nos de purpureis plurimum, quod opus est nostrum, de herbaceis minimum loquemur.

## Caput 2.

_De Colore simplici purpureo nigro._ 

Color primus purpureus simplex erat niger. Aristot. Hist. animal. lib. 5. c. 15.: Εισι δε των πορφυρων γενη πολλα... και αι μεν εν τοις κολποις μεγαλαι, και τραχειαι, και το ανθος αυτων αι μεν πλεισται μελαν εχουσαι... Ετι δε εν μεν τοις βορειοις μελαιναι... ως επι επι το πλειστον. _Purpurarum sunt genera plura. Pelagiae magnae scabraeque sunt, et florem habent pleraeque nigrum... Immo in plagis ad septemtrionem vergentibus purpurae plerumque sunt nigrae._ Vitruvius Architect. lib. 7. cap. 13. _Incipiam nunc de ostro dicere, quod et carissimam, et excellentissimam habet, praeter hos colores, aspectus suavitatem. Id autem excipitur ex conchylio marino, quo purpura inficitur, cujus non minores sunt, quam ceterarum naturae rerum, considerantibus admirationes, quod habet non in omnibus locis, quibus nascitur, unius generis colorem, sed solis cursu naturaliter temperatur. Itaque quod legitur Ponto et Gallia, quod hae regiones sunt proximae ad septentrionem, est atrum._ Plutarchus Catonem in ejus vita inducit purpura hac nigra fere semper obsitum. Επει πορφυραν εωρα την κατακορως ερυθραν, και οξειαν αγαπωμενην, αυτος εφορει την μελαιναν. _Cum Cato vidisset purpuram vivide rubram, acutam, et amabilem, ipse nigram purpuram induit._ D. Gregorius Nyssenus in Oratione S. Theodori ait Romanos Imperatores, ut se etiam Pontifices maximos ostentarent, hujusmodi obsoleta purpura indui solitos. Tom. 2. Oper. pag. 1015. Εγω και τους βασιλεας τουτους ελεω, οτι αυταρκες εν ανθρωποις αξιωμα το κρατος της βασιλειας εχοντες, την του αρχιερεως εαυτοις προσηγοριαν ανεθεσαν, και την πενθηρη και σκοτεινην πορφυραν εκειθεν αμπισχονται, κατα μιμησιν των κακοδαιμονων αρχιερεων, αξιωματι φαιδρω, σκυθρωπον περιφεροντες ενδυμα. _Me etiam Imperatorum horum miseret, quod satis magnam inter homines dignitatem regium imperium obtinentes, Pontificis appellationem sibi sumpserunt, et lugubrem obscuramque purpuram iccirco induuntur ad imitationem infelicium Pontificum, in dignitate splendida triste circumgestantes indumentum._ Cicero quoque hujusce nigrae, aut fuscae purpurae meminit in Oratione pro P. Sextio. _Vestitus asper nostra hac purpura plebeia, ac pene fusca._ Meminit etiam Columella Rei rusticae lib. 2. cap. 45. _Sunt complura lactucae genera... earum quae fusci, ac veluti purpurei coloris._

## Caput 3.

_De Colore simplici purpureo livido._

Color secundus purpureus simplex erat lividus, nimirum niger caeruleo mix- 
tus. Meminit Vitruvius citato loco. _Progredientibus inter septentrionem, 
et occidentem invenitur (conchylium) lividum._ Martialis lib. 8. epig. 28. 
_Te nec Amyclaeo decuit livere veneno._ Statius lib. 1. Silvarum: 

&emsp;&emsp;&emsp;&emsp;&emsp;&emsp;_Purpura saepe_  
_Oebalis, et Tyrii moderator livet aheni._ Horatius lib. 2. Ode 5.  
&emsp;&emsp;&emsp;&emsp;&emsp;&emsp;_Jam tibi lividos_  
_Distinguit autumnus racemos_  
_Purpureo varius colore._

Purpura quaedam apud antiquos in laude erat, quae Ferrugo ab ipsis appellaretur. Virgilius Aeneidos lib. 9.:

_Pictus acu chlamydem, et Ferrugine clarus Ibera._

Et lib. 2. ejusdem Aeneidos:

_Ipse peregrina Ferrugine clarus et Ostro._

Jam vero haec purpura Ferrugo ipsa haec erat livida purpura. Servius ad memoratum Virgilii versum lib. 9. Aeneidos. _Ferrugo coloris genus est, qui vicinus est purpurae subnigrae._ Idem Servius ad lib. 1. Georgices: _Ferrugine texit. Ferrugo est purpura nigrior Hispana._ Nec audiendi qui colorem ferrugineum, vel purpurae Ferruginis, subrubrum fuisse autumant, nimirum rubiginosum, aut rubiginis ferri similem. Jam enim audivimus Servium eum subnigrum, sive lividum, non vero subrubrum vocantem. Plinius deinde lib. 29. cap. 6. lacertas describit _virides ferrugineis maculis distinctas_, et lacertarum maculae nobis liquidissime non subrubrae, aut rubiginosae, sed lividae apparent. Plautus in Milite Act. 4. Scen. 4. ferrugineum colorem maris colori comparat. _Palliolum habeas ferrugineum, nam is color thalassicus est._ Nosque ipsi mare lividum conspicimus, cum remis, aut ventis agitatur, ut etiam mox clarius enarrabimus. Observandum denique voces ferrugineus, et Ferrugo a voce Ferrum liquido descendere, non vero a voce Rubigo, a qua tantum vox rubiginosus proficisci videtur. Ferrum autem, si tersum et politum sit, quodque optime nos Itali _ferro imbrunito_ appellare consuevimus, colorem lividum, sive nigrum caeruleo mixtum clarissime ostendit. Immo Nonius ipse hanc coloris ferruginei a ferro originem fere probat. _Ferrugineum colorem ferri similem esse volunt. Vere autem ferrugineus color caeruleus est._ Et licet ille ibidem ferrugineum caeruleum malit, imprudens tamen rem nostram confirmat. Ferrum enim ipsum tersum caeruleum est, quamvis atrore mixtum, et proinde est lividum, uti demonstravimus.

Color quoque Venetus antiquorum non jam caeruleus, uti plerique sentiunt, sed ferrugineus, et lividus, uti haec purpura Ferrugo, sive niger caeruleo mixtus erat. Cresconius Corippus lib. 1. Panegyrici in laudem Justini 2. colorem Venetum non tantum assimilat vel Ferrugini, cujus colorem lividum vidimus, vel Ostro, cujus colorem subnigrum mox videbimus, sed etiam colori uvarum nigrarum, et olivarum, cum maturae fuerint.

_Autumni Venetus ferrugine dives et ostro_  
_Maturas uvas, maturas signat olivas._

Quis vero non viderit uvas nigras, et olivas maturescentes omnino lividas, et proinde Veneti coloris? Columella ipse lividas esse maturas olivas affirmavit lib. 14. cap. 47. _Oliva livorem contrahit._ Et lividas uvas maturas Horatius lib. 2. Ode 5.

&emsp;&emsp;&emsp;&emsp;&emsp;&emsp;_Jam tibi lividos_  
_Distinguit autumnus racemos_  
_Purpureo varius colore._

Corippus ipse eodem loco quatuor celebres partium Circi colores, nimirum album, rubrum, venetum, prasinum, quatuor anni temporibus ita assimilat:

_Aurigas totidem, totidem posuere colores._  
_Nam viridis vernis campus ceu concolor herbis,_  
_Pinguis oliva comis, luxu nemus omne virescit._  
_Russeus aestati rubra sic veste refulgens,_  
_Ut nonnulla rubent ardenti poma colore._  
_Aequiparans candore nives, hiemisque pruinas_  
_Albicolor viridi socio conjungitur una._  
_Autumni Venetus ferrugine dives et ostro_  
_Maturas uvas, maturas signat olivas._

Ita vero eos ipsos colores quatuor eisdem anni temporibus assimilat Cassiodorus lib. 3. _Colores autem in vicem temporum quadrifaria divisione funduntur. Prasinus virenti verno, Venetus nubilae hiemi, Roseus aestati flammeae, Albus pruinoso autumno dicatus est._ Si igitur Venetum colorem Corippus autumno, Cassiodorus hiemi assimilat, quis etiam non videat horum duorum anni temporum pluvios, et turbidos dies, vere lividos, non vero caeruleos posse vocitari? Mare etiam remis aut undis agitatum est lividum, et proinde ad significandum hunc colorem purpureum lividum, quem omnino ostendit, vocitatum fuisse purpureum ipsum mare ab omni Graeca, et Latina antiquitate non dubitemus. Cicero Academic. lib. 3. _Mare illud, quod Favonio nascente purpureum videtur._ Idem Cicero in Academicis apud Nonium in Verbo _purpurascit_. _Quid mare, nonne caeruleum, aut ejus unda, cum est pulsa remis, purpurascit?_ Plinius lib. 9. cap. 36. _Sed unde conchyliis pretia? Quid virus grave in fuco, color austerus in glauco, et irascenti similis mari?_ Furius Antias apud Gellium Noct. Attic. lib. 18. cap. 2.:

_Spiritus Eurorum virides cum purpurat undas._  
&emsp;&emsp;&emsp;&emsp;&emsp;&emsp;Propertius lib. 2. eleg. 18.  
_purpureis agitatam fluctibus Hellen._  
&emsp;&emsp;&emsp;&emsp;&emsp;&emsp;Virgilius Georgices lib. 4.:  
_Eridanus, quo non alius per pinguia culta_  
_In mare purpureum violentior incidit amnis._

Et Servius ad illos versus: _Purpureum autem nigrum ex altitudine accipimus. Nam Padus non in rubrum mare, sed juxta Ravennam in Adriaticum cadit. Et purpureum Graecum est epithetum. Mare rubrum etiam dixit Homerus. Unde apparet Victorinum hoc loco errasse, qui purpureum mare rubrum esse dixit, quod est juxta Indiam._ Et re quidem vera Homerus praeter ceteros Graecos pluries dixit, εις υδασι πορφυρεοισιν, _in purpureis aquis_, εις αλα πορφυροεσσαν, _in purpureum mare_, nempe in lividum mare, uti contra Virgilius aperte lividas Lethis aquas vocavit Aeneidos lib. 6.:

_remis vada livida verrunt._

Et uti Catullus Carm. 18. lividissimas Benaci aquas nuncupavit:

_Verum totius ut lacus, putidaeque paludis_  
_Lividissima, maximeque est profunda vorago._

## Caput 4.

_De Colore simplici purpureo violaceo._

Color tertius purpureus simplex erat violaceus. Vitruvius eodem citato loco. _Quod autem (conchylium) legitur ad aequinoctialem orientem et occidentem, invenitur violaceo colore._ Plinius lib. 21. cap. 8. _Alium (colorem) in amethysto, qui in viola, et ipsum purpureum, quemque janthinum appellamus._ Et sane adeo similis erat tertius iste simplex purpureus color violae martiae colori, ut ab eo ipso flore, qui ιον Graece vocatur, nomen coloris violacei et janthini traxerit. Immo ipsa viola martia procul dubio purpurea vocata fuit ad hunc purpureum violaceum colorem significandum, quem numeris omnibus absolutum praeseferebat. Cornelius Nepos apud Plinium lib. 9. cap. 39. _Me, inquit, juvene violacea purpura vigebat._ Horatius lib. 2. epist. 1.

_Lana Tarentino violas imitata veneno._  
&emsp;&emsp;&emsp;&emsp;&emsp;&emsp;Venantius Fortunatus Poem. 7. lib. 7.  
_Aureus ordo crocis, violis hinc blatteus exit._  
&emsp;&emsp;&emsp;&emsp;&emsp;&emsp;Idem Fortunatus Poem. 8. lib. 7.  
_Purpura per violas, aurea forma crocus._

Plinius idem lib. 21. cap. 6.: _Violis honos proximus. Earum plura genera; purpureae, luteae, albae. Ex iis vero, quae sponte apricis et macris locis proveniunt, purpureae... Graeco nomme a ceteris discernuntur, appellatae ιον, ut ab his janthina vestis._ Martialis lib. 2. epigr. 39.

_Coccina famosae donas et janthina moechae._

Similis erat etiam tertius iste simplex purpureus color amethysto, quae gemma est violaceo colore affatim perfusa. Plinius non tantum citato loco, sed etiam lib. 37. cap. 19. _Alius ex hoc ordo purpureus dabitur, et ab illis descendentibus. Principatum amethysti Indicae tenent... Caussam nominis afferunt, quod usque ad vini colorem accedens, prius quam eum degustet, in violam desinat, fulgorque quidam in illa sit purpurae, non ex toto igneus, sed in vini colorem deficiens. Perlucent autem omnes violaceo colore. Indicae absolutum felicis purpurae colorem habent, ad hancque tingentium officinae dirigunt vota._ Hinc ipse color purpureus violaceus vocabatur etiam amethystinus, amethystinaeque vocabantur illae vestes, quae hoc colore violaceo tingerentur. Juvenalis Sat. 7.

&emsp;&emsp;&emsp;&emsp;&emsp;&emsp;_Purpura spondet_  
_Caussidicum, spondent amethystina._  
&emsp;&emsp;&emsp;&emsp;&emsp;&emsp;Martialis lib. 1. epigr. 97.  
_Amethystinasque mulierum vocat vestes._  
&emsp;&emsp;&emsp;&emsp;&emsp;&emsp;Idem Martialis lib. 2. epigr. 57.  
_Amethystinatus media qui secat septa._  
&emsp;&emsp;&emsp;&emsp;&emsp;&emsp;Venantius Fortunatus lib. 7. poem. 3.  
_Ailigat et nitidos amethystina vitta capillos._

Hinc etiam ad hunc purpureum violaceum colorem significandum procul dubio vocatae fuerunt purpureae hae ipsae amethysti a Plinio in laudato loco. _Alius ex hoc ordo purpureus dabitur... Principatum amethysti indicae tenent._ Et ab Ovidio de arte amandi lib. 3.

_Hic Paphias myrtus, hic purpureas amethystos._

Flos etiam Amelli colore suo absolute referebat hunc ipsum violaceum purpureum colorem, et proinde ipse flos, eo quod violaceus, purpureus dictus est a Columella, et aperte purpureus violaceus a Virgilio. Columella lib. 9. _Amelli radix, cujus est frutex luteus, purpureus flos._ Virgilius Georgices lib. 4.

_Est etiam flos in pratis, cui nomen Amello_  
_Fecere agricolae, facilis quaerentibus herba._  
_Aureus ipse, sed in foliis, quae plurima circum_  
_Funduntur, violae sublucet purpura nigrae._

## Caput 5.

_De colore simplici purpureo rubido Tyrio._

Quartus purpureus color simplex rubidus erat, nimirum ruber nigritie multa mixtus. Plinius lib. 21. cap. 8. _Alium (colorem) in purpuris Tyriis, dibaphisque et Laconicis._ Jam vero hae purpurae Tyriae et Laconicae rubidae erant, et rubidis floribus papaverum concolores. Manilius Astronomicon lib. 5. 

_Liliaque, et Tyrias imitata papavera luces._

Nec non etiam rubido sanguini concreto, rubidisque rosis, quas _Damascenas_ vocant, similes erant. Plinius ipse lib. 9. cap. 36. _Purpurae florem illum tingendis expetitum vestibus in mediis habent faucibus. Liquoris hic minimi est in candida vena, unde pretiosus ille bibitur nigrantis rosae color sublucens... Color sanguinis concreti nigricans aspectu, idemque suspectu refulgens... Rorem eum excipientes Tyrii. Praecipuus hic Asiae, in Meninge Africae, et Gaetulo littore Oceani, in Laconica Europae._ Hinc Cassiodorus lib. 1. epist. 2. emphatice hunc colorem purpureum rubidum, obscuritatem rubentem, et nigredinem sanguineam vocat. _Color nimio lepore vernans, obscuritas rubens, nigredo sanguinea regnantem discernit, dominum conspicuum facit, et praestat humano generi, ne de conspectu principis possit errari._

Rubida etiam sunt mora matura, et ideo ad purpureum hunc colorem rubidum significandum, quem clare promunt, purpurea mora ipsa vocata fuerunt ab Ovidio Metamorphoseon lib. 4., quo loco enarrat sanguinem Pyrami et Thisbes rubido suo colore mora ipsa infecisse.

_Arborei foetus aspergine caedis in atram_  
_Vertuntur faciem, madefactaque sanguine radix_  
_Purpureo tingit pendentia mora colore..._  
_Signa tene caedis, pullosque et luctibus aptos_  
_Semper habe foetus gemini monumenta cruoris..._  
_Vota tamen tetigere Deos, tetigere parentes,_  
_Nam color in pomo est, ubi permaturuit, ater._

Uvas quoque nigras non aliter quam uvas purpureas vocavere antiqui homines, hac ipsa significatione rubidi coloris, quem apprime ostentant. Virgilius lib. 2. Georgicon. _Uvae purpureae._ Horatius Ode 2. Epodon.

_Certantem et uvam purpurae._  
&emsp;&emsp;&emsp;&emsp;&emsp;&emsp;Ovidius lib. 4. Metamorphoseon.  
_Purpura fulgorem pictis accommodat uvis._  
&emsp;&emsp;&emsp;&emsp;&emsp;&emsp;Et lib. 8.  
_Et de purpureis collectae vitibus uvae._  
&emsp;&emsp;&emsp;&emsp;&emsp;&emsp;Et denique lib. 13.  
_Sunt auro similes longis in vitibus uvae._  
_Sunt et purpurae. Tibi et has servamus et illas._  
&emsp;&emsp;&emsp;&emsp;&emsp;&emsp;Plinius lib. 14. cap. 2.

_Hic (vites) purpureo lucent colore, illic fulgent roseo, nitentque viridi._ Capitolinus in Maximini vita. _Posita ab eodem vitis intra annum ingentes uvas purpureas attulit._ Vopiscus in Taciti vita. _Vitis quae uvas Ammineas albas ferebat, eo anno, quo ille imperium meruit, purpurascere plurima purpura coepit._

Hinc lapis etiam quidam Lapis purpureus, sive Porphyrites, sive Porphyra (unde Italicum verbum _Porfido_) ab antiquis hominibus appellabatur; eo quod rubidum hunc colorem purpureum aliquot tantum maculis albis interlitum praeseferret, uti quisque novit.

Eminebat Constantinopoli ampla domus hoc uno lapide constans, et ideo Purpura, sive πορφυρα vocata, quam ita eleganter describit Anna Comnena Alexiados lib. 7. Η δε πορφυρα οικημα τι εστι κατα τα αναητορα εξ αυτης της βασεως μεχρι της οροφου κινησεως δια τετραγωνου συμπληρουμενων σχηματος, εκειθεν δε εις πυραμιδα αποτελευτων. αφορων μεν ως προς ταλατταν προς τον λιμενα, ουπερ οι πετρινοι βοες, και οι λεοντες. δια μαρμαρων δε το τε εδαφος κατεστρωτο, και οι τοιχοι περιστελλοντο, ου των τυχοντων, ουδε των αλλων οποσοι εμποριστοτεροι των τιμιωτερων λιθων εισιν, αλλ' εξ ων απο ρωμης οι ανεκαθεν βασιλεις επεσυραντο. Εστι δε ουτος ο λιθος ολως ειπειν πορφυρους δι' ολου, και οιον στιγματα τινα ψαμμυειδη λευκα αυτω περιτρεχουσιν. Εκ τουτωνι των λιθων πορφυραν το οικημα οι ανεκαθεν ωνοματαν. _Est autem_ Purpura _aedificium quoddam prope imperiale Palatium ab ipsa basi usque ad tecti suggrundia quadrata constructum forma, hinc in pyramidem desinens. Prospectum habet mare versus in eum portum, in quo lapidea visuntur boum et leonum simulacra. Marmore solum constructum est, et parietes tecti. Marmor porro istud non jam est ex vulgatis, neque ex excellentioribus, quotquot sunt magis parabilia, sed ex illis, quae ab urbe Roma primi Imperatores transtulerunt. Est is lapis purpureus totus, et tantum punctula alba arenae specie eum percurrunt. Ex hisce lapidibus Purpuram hoc aedificium antiqui vocaverunt._

Inserviebat autem haec porphyretica domus Augustarum puerperiis, et hinc Porphyrogenetae appellabantur Graecorum Imperatorum filii, non qui post comparatam a Patre imperii purpuram, sed qui in hac domo, quae Purpura, sive lapis purpureus vocabatur, nati essent. Eadem Anna Comnena Olympiados lib. 6. Ο δε βασιλευς... την βασιλιδα κατα το αωρισμενον καλαι ταις τικτουσαις των βασιλιδων οικημα επι ταις ωδισιν ευρηκως, (πορφυραν δε τουτο οι ανεκαθεν ονομαζουσιν, εξ ου και το των πορφυρογεννητων ονομα εις την οικουμενην διεδραμεν). _Ceterum Imperator... Augustam suam conjugem in dicata antiquitus puerperiis Augustarum aede in partus doloribus cum reperisset, (Purpuram autem ab antiquis temporibus hanc aedem vocant, unde Porphyrogenetarum nomen orbe toto manavit.)_ Hic tamen, quamvis abs re fuerit, animadvertere liceat, Annam Comnenam relato loco adfirmantem, primos Constantinopolitanos Imperatores porphyreticos hosce lapides usque ab urbe Roma transtulisse, et proinde judicare fas sit, ipsum Constantinum Magnum hanc domum instruxisse lapidibus illis porphyreticis, quibus jam Elagabalus plateas Romani Palatii stravisset, quosque lapides Lampridius ipse Constantino Maevus inde paucis ante annis eductos, quam ille historiam suam scriberet, adfirmat. Ita ille in Elagabali vita. _Stravit (Elagabalus) et saxis Lacedaemoniis ac Porphyreticis plateas in Palatio, quas Antoninianas vocavit, quae saxa usque ad nostram memoriam manserunt, sed nuper eruta sunt._

## Caput 6.

_De Colore simplici purpureo caeruleo saturatiore, sive hyacinthino._

Quintus color purpureus simplex erat caeruleus austerior, et violaceo mixtus. Julius Pollux Onomastici lib. 1. cap. 4. το δε αιμα, επειδαν πυρι ομιληση, χειθαι τε, και εξανθει. και το μεν ξανθιζεται, το δε κυαναυγες γιγνεται, το δε αλλο εις αλλην χροαν τρεπεται. _Sanguis (conchyliorum) cum igni efferbuerit, diffunditur, et efflorescit. Et alius quidem fit flavus, alius caeruleus austerus, aliusque in alium vertitur colorem._ Plinius lib. 21. cap. 13. _Tertius est, qui proprie conchylii intelligitur, multis modis. Unus in Heliotropio, et in aliquo ex his plerumque saturatior._ Enimvero Heliotropium antiquorum florem hujusmodi habebat caeruleum saturatiorem. Plinius ipse lib. 21. cap. 21. _Heliotropii caeruleum florem._ Hunc ipsum etiam Heliotropii florem uti caeruleum luridum, et violaceo mixtum ita describit Ovidius Metamorphoseon lib. 4. puellam Clytiam in hunc ipsum florem conversam enarrans.

&emsp;&emsp;&emsp;&emsp;&emsp;&emsp;_partemque coloris_  
_Luridus exsangues pallor convertit in herbas._  
_Est in parte rubor, violaeque simillimus ora_  
_Flos tegit. Illa suum, quamvis radice tenetur,_  
_Vertitur ad solem, mutataque servat amorem._

Quidquid igitur dicant nostri Botanici homines, Heliotropium antiquorum flos ille non erat, quem nos Itali _Girasole_ vocitamus, quique non caeruleo, sed flavo flore coruscat. Quodnam igitur Heliotropium antiquorum? Certe Heliotropium, quod Graeci nominabant. Latini Intubum agreste appellabant. Vegetius Veterinariae lib. 3. cap. 62. _Heliotropii unciam, quod intubum agreste vocamus._ Neque id ullo modo dubitandum, Intubum enim sive agreste, sive sativum oculis nostris testibus, et ad solem vertitur, et caeruleum florem habet saturatiorem, sive violaceo mixtum, uti diximus.

Hac vero purpura caerulea fulgebat praecipue Regum Persarum diadema. Curtius enim eodem libro 6. modo caeruleum, modo purpureum diadema ipsum vocat. Ita ille de Dario loquens: _Cidarim Persae regium capitis voc abant insigne: hoc caerulea fascia albo distincta circuibat._ Et mox de Magno Alexandro loquens: _Itaque purpureum diadema distinctum albo, quale Darius habuerat, capiti circumdedit._

Eadem caerulea purpura concolori caeruleo caelo inficiebantur etiam fimbriae Hebraeorum juxta divinum praeceptum Num. cap. 20. Maimonides apud Bochartum Hierozoicon part. 2. lib. 5. cap. 9. _Cum fimbriarum thecheleth (seu purpuram) infecturi sunt... sanguinem_ του _chilzon (conchae purpurae) afferunt... et lanam in eum immergunt, donec fiat caelo concolor._

Hyacinthus, Vaccinium, Iris, Gladiolus, unus erat apud antiquos idemque flos, licet ipsi nostri Botanici homines eos distinguere satius ducant. Primo enim Virgilius Graecum Hyacinthum Theocriti in suum Latinum Vaccinium perspicue vertit. Ita Theocritus Idyll. 10.:

και το ιον μελαν εστι, και αγραπτα Υακινθος.  
&emsp;&emsp;&emsp;&emsp;&emsp;&emsp;Ita Virgilius eclog. 10.:  
_Et nigrae violae sunt, et vaccinia nigra._

Clarius etiam Philargyrius antiquus interpres ad lib. 4. vers. 183. Aeneidos: _Qui Graece Hyacinthus, Latine Vaccinium dicitur._ Quoad reliqua vero duo nomina Iridis, et Gladioli clare Columella lib. 9. cap. 4. _Caelestis nominis Hyacinthus._ Nimirum Iridis caelestis nomine donatus. Clarius etiam Palladius Rei rust. lib. 1. cap. 37.: _Hyacinthus, qui Iris, vel Gladiolus dicitur._ Hic vero flos quadruplici nomine ornatus apud antiquos, ille ipse flos erat, quem nos Itali _Giglio paonazzo_ appellamus; quique moenia Sabinianensium, qua ad meridiem vergunt, florido vere sponte nascens caerulea purpura exornat, proximoque oppidi vico nomen etiam _di contrada del Giglio_ impertitur. Rem ita esse ut probetur, audiamus sane descriptionem illius floris, quam nobis antiqui reliquerunt. Ita igitur eum describit Servius ad eclog. 3. vers. 106. Virgilii: _Hyacinthus ubique nascitur, flos, qui natus est primo de Hyacinthi sanguine, postea de Aiacis, sicut etiam Ovidius docet. Est autem quasi lilium rubrum designans primam Hyacinthi litteram._ Ita vero Ovidius immutatum referens in hunc ipsum florem puellum Hyacinthum Metamorphoseon lib. 10.:

_Ecce cruor, qui fusus humi signaverat herbas,_  
_Desinit esse cruor, Tyrioque nitentior ostro_  
_Flos oritur, formamque capit quam lilia, si non_  
_Purpureus color his, argenteus esset in illis._  
_Ipse suos gemitus foliis inscripsit, et ai ai_  
_Flos habet inscriptum._

Jam vero eadem magnitudo, et eadem figura liliorum alborum, color caeruleus saturatior, sive violaceo mixtus, qui maximus est Iridis caelestis color, nonnullae lineae florem transcurrentes, et fabulosas litteras _ai ai_ referentes, folia ipsa tam floris, quam plantae longa, et acuta, et proinde simillima gladio, et simillima Υ primae litterae Graeci vocabuli Υακινθος, hae omnes eaedem proprietates sunt, quae a Servio, et ab Ovidio antiquo flori Hyacintho tribuuntur, quaeque in hunc florem, quem _Giglio paonazzo_ appellamus, adamussim congruere videntur.

Jam vero hic, quem descriptimus, flos Hyacinthus colorem caeruleum saturatiorem, sive violaceo mixtum ostendit, testibus oculis nostris, testibus antiquis scriptoribus ipsis. Columella lib. 10. vers. C. eum vocat aperte caeruleum: _caeruleos hyacinthos_. Virgilius vero eclog. 10. vers. 39. nigrum hyacinthum non secus ac nigras violas refert, quasi huic flori colorem caeruleum austeriorem, aut violaceo mixtum donaturus:

_Et nigrae violae sunt, et vaccinia nigra._

Hinc idem hic flos Hyacinthus ratione coloris hujus purpurei caerulei saturatioris purpureus appellatus fuit ab Ovidio laudato loco referente puellum Hyacinthum in hunc ipsum florem conversum:

_formamque capit, quam lilia, si non_  
_Purpureus color his, argenteus esset in illis._

Et ab eodem Ovidio Metamorphoseon lib. 13. Aiacem in hunc ipsum florem conversum enarrante:

_rubefactaque sanguine tellus_  
_Purpureum viridi genuit de cortice florem._  
&emsp;&emsp;&emsp;&emsp;&emsp;&emsp;Ita etiam ipse Ovidius Tristium lib. 1. eleg. 1.:  
_Nec te purpureo velent vaccinia succo._  
&emsp;&emsp;&emsp;&emsp;&emsp;&emsp;Manilius Astronomicon lib. 5. vers. 268.  
_Pallentes violas, et purpureos hyacinthos._  
&emsp;&emsp;&emsp;&emsp;&emsp;&emsp;Euphorion:  
πορφυρεη Υακινθε σε τουνομα φασιν αοιδοι  
_Purpureae hyacinthe, te nomine vocant Poetae._

Lucianus in amoribus: Υακινθοις το καλον ανθουσιν ομοια πορφυροντες. _Cincinni perinde ac pulchre florentes hyacinthi purpurascentes._

Immo hanc ipsam purpuram caeruleam saturatiorem antiqui homines ab hoc eodem flore Hyacinthinam appellare consueverunt. Persius Sat. 1.:

_Heic aliquis, cui circum humeros hyacinthina laena est._

Venantius Fortunatus lib. 4. Vitæ B. Martini:

_ubi lana hyacinthina currit._

Tertullianus in libro habitus mulierum: _Parietes Tyriis, et Hyacinthinis... pro pictura abutuntur._ Vopiscus in Bonosi Vita: _Tunicas palliolatas hyacinthinas subsericas._ Lex Theodosii a Justiniano relata in Codicem suum ad titulum: _Quae res vendi possunt. Fucandae, atque distrahendae purpurae vel in serico, vel in lana, quae blatta, vel oxyblatta, atque hyacinthina dicitur._

## Caput 7.

_De Colore simplici purpureo caeruleo dilutiore, sive molochino._

Sextus color purpureus simplex erat caeruleus dilutior, sive caeruleus rubicundo mixtus. Plinius laudato pluries loco: _Alius (color) in malva ad purpuram inclinans._ Quis vero nesciat flores notissimos ubique nascentis malvae hocce colore caeruleo dilutiore, sive mixto cum rubro, laetissime perfusos? Nec alius erat profecto color molochinus antiquorum, quam iste purpureus caeruleus dilutior, ita dictus a malva, quae μολοχη Graece dicitur. Nonius: _Molochinum a Graeco color est flori similis malvae._ Immo Nonius ipse referre non dubitat hunc Caecilii versum molochinas vestes nuncupantem:

_Carbasina, molochina, ampelina._

Et etiam Plauti versum molochinarios hujusmodi purpurae caeruleae dilutioris infectores vocantem:

_Astant molochinarii, petunt fullones._

Non me latet verbum μαλακος solere verti _mollis_. Animadvertere tamen hic liceat, hanc ipsam vocem μαλακος ab ipsa malva, quae Graece etiam μαλαχη dicitur, proficisci. Deinde quoque observandum mollissimas fuisse purpuras omnes, uti cap. 30. enunciabimus. Fieri igitur facile possit, ut vox μαλακος a μαλαχη, quae eadem malva est, proficiscatur, et non jam mollem, sed purpureum, immo hunc ipsum purpureum colorem caeruleum dilutiorem, qui floris malvae similis sit, significare videatur. Muratorius pag. 939. n. 6. sui Thesauri Inscriptionum hanc epigraphen nobis refert: P. AVCTIVS P. F. LYSANDER VESTIARIVS TENVARIVS MOLOCHINARIVS. Hinc idem Muratorius subdit: _Vestiarius Tenuarius is dicebatur, qui vestes tenuiores conficiebat. Molochinarius, qui ejusmodi vestes molochini coloris parabat. Audi Nonium etc. Caecilium etc. Plautum etc. At malva Graecis μαλαχη malache appellata est: quod nomen aliis Graecis est μολοχη moloche. Proinde non uno errore labitur Isidorus lib. 19. cap. 22. Originum, dum scribit: Molochinia vestis, quae malvarum stamine conficitur._

## Caput 8.

_De Colore simplici purpureo flavo._

Septimus color purpureus simplex erat flavus. Julius Pollux relato loco: το μεν ξανθιζεται. _Sanguis conchyliorum aliquando flavescit..._ Plinius vero loco eodem colori violae serotinae, seu autumnalis comparat. _Alius (color) in viola serotina conchyliorum vegetissima._ Quae autumnalis, aut serotina viola flava erat, cum Plinius ipse calthae concolorem faciat lib. 21. cap. 6.: _Calathiana (viola) munus autumni, caeterae veris. Proxima ei caltha est concolori amplitudine._ Indubium autem est, calthae florem esse flavo colore nitescentem, tum testibus oculis, tum teste Italo nomine _di Fiorrancio_, quo caltham indigitamus, testibus denique ipsis antiquis scriptoribus. Virgilius eclog. 2.:

_Mollia luteola pingit vaccinia caltha._  
&emsp;&emsp;&emsp;&emsp;&emsp;&emsp;Columella lib. 10. vers. 97.  
_Candida leucoia, et flaventia lumina calthae._

Immo ipse Plinius lib. 21. cap. 11. assimilat violam ipsam serotinam flammae colori, quem flavum videmus, et a quo ipsa viola nomine Graeco phlox, nimirum flammea etiam nuncupabatur. _Florum prima ver nunciantium viola alba. Postea quae appellatur purpurea. Proxime flammea, quae et phlox vocatur._ Columella eodem lib. 10. vers. 101. hanc violam auro ipsi, quod flavum est, assimilat:

_quae frondens purpurat auro,_  
_Ponatur viola._

## Caput 9.

_De Colore simplici purpureo rubicundo._

Octavus color purpureus simplex erat rubicundus. Aristoteles Histor. anim. lib. 5. cap. 15.: ενιαι δ' ερυθρον μικρον... αι δ' εν τοις αιγιαλοις, και περι τας ακτας το μεν μεγεθος γινονται μικραι. το δε ανθος ερυθρον εχουσιν... εν δε τοις νοτιοις ερυθραι, ως επι το πλειστον. _Purpurae quaedam florem habent aliquantulum rubrum. Quae vero in sinibus degunt, aut circa littora, magnitudine parvae sunt, habent autem florem rubrum... In plagis vero ad meridiem vergentibus purpurae plerumque rubrae sunt._ Vitruvius eodem lib. 7. cap. 13. _Quod vero (conchylium) meridianis excipitur regionibus, rubra procreatur potestate, et ideo hoc rubrum Rhodo etiam insula creatur, ceterisque hujusmodi regionibus, quae proximae sunt Solis cursui._ Haec vero purpura rubicunda a Graecis purpura οξυς, sive acuta vocabatur, eo quod rubicundus color ceteris naturae coloribus sit vere acutior, et vividior. Plutarchum jam audivimus in Catonis vita vocantem πορφυραν κατακορως ερυθραν, και οξειαν. _Purpuram valde rubram, et acutam._ Legem quoque Theodosii audivimus, a qua nominatur purpura, quae blatta, vel oxyblatta dicitur. Addatur denique Cedrenus in Vita Tiberii 2.: των μερων φορουντων στολας σωληνωτας απο βλαττιου οξεος. _Factionibus Circi ferentibus stolas purpura acuta virgatas._

Meminit 1. C. Ulpianus purpurae cujusdam, quam Buccinum vocat. Ita ille in L. Si cui lana D. De Legatis 3. _Appellatione purpurae... Buccinum et Hyacinthinum continebitur._ Haec autem Buccini purpura haec ipsa erat rubicunda purpura, cum concha illa, cui Buccino nomen erat, et quae nomen huic ipsi purpurae praestabat, colorem coccineum praeberet, qui profecto color erat rubicundus, uti cap. 16. probabimus. Plinius relato lib. 9. cap. 38.: _Buccinum... dat austeritatem illam, nitoremque, qui quaeritur, Cocci._ Hic tamen observandum, ceteros quidem omnes purpureos colores fuisse immortales, ut cap. 29. palam fiet, hunc vero rubicundum colorem Buccini vocatum, celer. rime evanescere, et extingui consuevisse. Plinius eodem loco. _Rubeus color nigrante deterior. Buccinum per se damnatur, quoniam fucum remittit._ Locus etiam Quintiliani huc referendus. Ait itaque hic egregius Rhetor lib. 12. cap. 10. Rhetorices, orationem floridis argutiis plenam placere, cum primum audias, uti vestis infecta coloribus non purpureis placet: eandem deinde orationem minus placere, si cum altera matura oratione comparetur, uti etiam minus placet vestis coloribus non purpureis infecta, si cum purpurea tantum lacerna comparetur: (lacernae enim tunc temporis omnes purpureae erant, uti plura etiam unius Martialis carmina undequaque hoc libro relata satis probant) ipsam denique orationem ad severum examen revocatam, et frigiditate argutiarum detecta, eo inenarrabili modo deformem visum iri, uti Buccini purpuram, cum haec illum suum colorem rubicundum, quem parvo tempore ementita fuerit, tandem omnino dimiserit. _Sed evanescunt haec, atque emoriuntur comparatione meliorum, ut lana tincta fuco citra purpuram placet: at si contuleris etiam lacernae, conspectu melioris obruatur, ut Ovidius ait. Si vero judicium his corruptis acrius adhibeas, ut Buccini purpura, jam illud quod fefellerat, exuat mentitum colorem, et quadam vix enarrabili foeditate pallescat._

## Caput 10.

_De Colore simplici purpureo candido._

Nonus color purpureus simplex erat candidus. Plinius lib. 37. cap. 19. _albicante purpurae dejectu._ Codinus in cap. 2. Officiorum Ecclesiae et Aulae Constantinopolitanae nuncupat λευκον βλατιον, _purpuram candidam_. Plutarchus in Alexandri Magni vita hunc Regem affirmat in Perside magnam purpurae rubicundae, et candidae vim reperisse: Οπου φασι και πορφυρας Ερμιονικης ευρεθηναι ταλαντα πεντακισχιλια, συγκειμενης μεν εξ ετων δεκα δεοντων διακοσιων, προσφατον και το ανθος ετι και νεαρον φυλαττουσης. αιτιον δε τουτου φασιν ειναι, το την βαφην δια μελιτος γινεσθαι των αλουργων, δι ελαιου δε λευκου, των λευκων. και γαρ τουτων τον ισον χρονον εχοντων την λαμπροτητα καθαραν, και στιλβουσαν ορασθαι.

_Ubi ajunt reperta talenta quinquaginta millia purpurae Hermionices a ducentis fere annis repositae, et servantis adhuc recentem florem, et colorem suum. Cujus rei caussam esse dicunt, quod purpurarum rubicundarum tinctura melle paretur, tinctura autem purpurarum candidarum oleo albo. In his enim purpuris, cum tempus memorato aequale habuerint, purus, et lucidus splendor apparet._

Albinovanus bis reperitur vocasse purpuream nivem, quae candida sit, in Elegia in obitum Maecenatis.

_Purpurea sub nive terra latet._  
_Brachia purpurea candidiora nive._

Horatius lib. 4. ode 1. vocavit purpureos etiam candidos cycnos.

_Purpureis ales oloribus._

Denique Ovidius, et Catullus purpuream nuncuparunt ipsam candidissimam lucem. Ita Ovidius:

_Laetaque purpurea luce refulsit humus._  
&emsp;&emsp;&emsp;&emsp;&emsp;&emsp;Catullus Epithal. Pelei, et Thetidis.  
_Purpureaque procul nantes a luce refulgent._

Satagunt commentatores, et Grammatici, ut haec translata verba esse nobis fidem faciant. Nos credimus haec propria, et candorem nivis, lucis, olorum candido colori hujus purpurae ab hisce scriptoribus propriissime comparatum. Si qua enim purpura candida non fuisset, nae infelicissime scriptores isti candidam nivem, candidam lucem, candidos olores cum purpureis coloribus, quorum nullus candidus esset, comparassent.

## Caput 11.

_De Coloribus simplicibus purpureis generatim._

Novem igitur fuere purpurei colores marinis conchis producti, quos simplices vocamus. Primus erat niger. Secundus erat lividus, ferrugineus, venetus, aut niger caeruleo mixtus, similisque colori livido ferri tersi, olivarum maturarum, uvarum nigrarum, et maris a ventis, remisque agitati. Tertius erat violaceus, similis violaceo colori violae martiae, amethysti, et amelli. Quartus erat rubidus, similis colori rubido papaverum, sanguinis concreti, rosarum nigrarum, quas Damascenas vocant, mororum, uvarum rubidarum, et lapidis purpurei, sive Porphyritis. Quintus caeruleus saturatior, sive caeruleus violaceo mixtus erat, similisque colori caeruleo saturo sereni caeli, heliotropii, hyacinthi. Sextus erat caeruleus dilutior, sive caeruleus rubro mixtus, similisque colori caeruleo dilutiori florum malvae. Septimus erat flavus, similis colori flavo violae serotinae, calthae, flammae, et auri. Octavus erat rubicundus. Nonus denique erat candidus, similis candori nivis, et lucis, et cycnorum.

Nulla profecto res nos fallere potuit in definiendis, metandisque hisce novem purpureis coloribus simplicibus. Nos antiquos Scriptores audivimus affirmantes, eosdem novem purpureos colores similes omnino fuisse relatorum naturalium corporum coloribus. Immo asseverat Plinius antiquos purpurarios artifices, cum purpuras conderent, eorundem naturalium corporum colores suis hisce factitiis purpureis coloribus quam vividissime imitari, et exprimere, et fere cum natura ipse certare consuevisse. Ita ille lib. 37. cap. 19. _Indicae amethysti absolutum felicis purpurae colorem habent, ad hancque tingentium officinae dirigunt vota._ Et lib. 21. cap. 8. _Luxuria vestibus quoque provocavit eos flores, qui colore commendantur._ Hinc purpureorum colorum, et florum, corporumque, quae diximus, concolori similitudine descripta, haec addit. _Paria nunc componuntur, et natura, atque luxuria depugnant._ Colores igitur florum, et corporum, quos retulimus, archetypa sunt, et novem simplices factitii purpurei colores, quos descripsimus, imagines erant. Si imagines periere, supersunt adhuc ea archetypa, quae de veritate purpureorum novem colorum simplicium, de quibus hactenus verba sunt facta, nihil nobis dubitandum esse spondeant.

## Caput 12.

_De divisione Colorum simplicium purpureorum._

Saepiuscule nominat eodem loco Plinius colores purpurae, et colores conchylii, uti duos colores omnino distinctos, et diversos. Ita ille lib. 6. cap. 29. de Tyro loquens. _Nunc omnis ejus (Tyri) nobilitas conchylio, atque purpura constat._ Et lib. 29. cap. 35. _Sed quota haec portio est reputantibus purpuras, conchylia, margaritas?_ Ita pariter lib. 8. cap. 48. _Vidimus jam et viventium vellera purpura, cocco, conchylio infecta._ Et demum lib. 37. cap. 9. _Gallia herbis Tyrium, atque conchylium tingit._ Ita etiam Svetonius in vita Caligulae cap. 17. _Pueris, ac feminis fascias purpurae, ac conchylii distribuit._ Sed hujusmodi distinctionem declarat ipse Plinius lib. 21. cap. 8. asserens primum purpuram Tyriam, aut Laconicam rubidam, et purpuram violaceam, aut amethystinam vocari proprie, et peculiariter purpuras, aut purpureos colores. _Hos colores animadverto tres esse principales. Unum... in purpuris Tyriis, dibaphisque, et Laconicis. Alium in amethysto, qui in viola, et ipsum purpureum, quemque janthinum appellamus._ Asserit deinde Plinius eodem loco, purpuram caeruleam saturam similem heliotropio, purpuram caeruleam dilutam similem flori malvae, et purpuram flavam similem violae serotinae, proprie et peculiariter vocari consuevisse conchylia, aut conchylii colores: _tertius est, qui proprie conchylii intelligitur, multis modis. Unus in heliotropio, et in aliquo ex his plerumque saturatior. Alius in malva ad purpuram inclinans. Alius in viola serotina conchyliorum vegetissima._ Immo Plinius ipse hujusce distinctionis duas adfert caussas, nimirum infectionis discrimen, et discrimen coloris. Illi duo purpurae colores abundantioribus succis, hi tres conchylii colores parcioribus tingebantur. Rursus illi duo purpurae colores ob ipsam medicaminum copiam austeriores, hi tres conchylii colores ob medicaminum ipsorum parcitatem dilutiores, et laetiores erant. Ita ipse Plinius lib. 9. cap. 38. _Concharum ad purpuras et conchylia_, (en redit constans colorum purpurae, et colorum conchylii distinctio) _eadem quidem est materia, sed distat temperamento._ Ita deinde Plinius eodem loco describit illarum duarum purpurarum rubidae, et violaceae tincturam. _Buccinum... Pelagio admodum alligatur... ita fit amethysti color eximius ille. At Tyrius Pelagio primum satiatur... mox permutatur in Buccino._ Demum ita eodem loco enarrat horum trium conchyliorum tincturam, nimirum caerulei saturi, caerulei diluti, et flavi. _In conchyliata veste cetera eadem sine buccino... dimidia et medicamina adduntur. Sic gignitur laudatus ille pallor saturitate fraudata, tantoque dilutior, quanto magis vellera esuriunt._ Erant igitur colores rubidi, et violacei austeriores colores, majori succorum copia compositi, et fere plenae, et absolutae purpurae. Erant tres colores caerulei saturi, caerulei diluti, et flavi, minori succorum copia producti, et fere semiplenae, aut imperfectae purpurae. Factum igitur, ut antiqui ad hoc non minimum discrimen demonstrandum, illos duos primos proprie vocarent colores purpureos, istos vero tres postremos proprie colores conchyliatos nominarent, licet utrique, utpote iisdem marinis conchis educti, colores purpurei generatim nominarentur, et essent. Sed de hoc ipso colorum purpurae, et colorum conchylii discrimine plenius in cap. 25. agetur.

An autem purpuris, sive conchyliis reliquos quatuor purpureos simplices colores, nigros, lividos, rubicundos, candidos antiqui contribuerint, omnino latet, cum eos Plinius ne quidem commemoret. Veri autem simile est praeteriisse Plinium quatuor illos purpureos colores, quod fere essent rariores, et obsoleti; nigri quidem, et lividi, eo quod inamoeni; rubicundi, eo quod facile evanescentes; candidi, quod proprii Persarum, et Indorum, et in Romano Imperio inusitati, et fere nulli essent, ut cap. 20. videbimus. Cum tamen Plinius unos colores caeruleos saturos, caeruleos dilutos, et flavos conchylii colores nuncupet, eosque unos dilutiores, et parcioribus succis conditos affirmet, pro certo est habendum, quatuor reliquos memoratos colores jam purpureos, non conchyliatos ab antiquis vocitari, et haberi consuevisse. Cum igitur antiquos scriptores invenerimus reminiscentes colores conchyliatos, nae intelligamus unos colores caeruleos, aut flavos, non vero ceteros purpureos colores, qui hac peculiari significatione nullo modo continerentur. Ita locus Plauti intelligendus Pseudoli. act. 1. scen. 2. 

_Neque Alexandrina belluata conchyliata tapetia._

Ita etiam Cicero Philip. 2. _Conchyliatis Gn. Pompeii peristromatis servorum in cellis lectos stratos videres._ Seneca ep. 62. _Demetrium virorum optimum mecum circumfero, et relictis conchyliatis cum illo seminudo loquor, illum admiror._ Juvenalis Sat. 8.

_stahat acervus_  
_Nummorum, Spartana chlamys, Conchylia Coa._  
&emsp;&emsp;&emsp;&emsp;&emsp;&emsp;Idem Juvenalis Sat. 3.  
_Horum ego non fugiam conchylia?_

Svetonius in Caesaris vita. _Usum conchyliatae vestis ademit._ Ita denique ceteri omnes scriptores intelligendi, qui colorum conchylii meminerint, quosque brevitatis gratia praeterimus.

## Caput 13.

_De coloribus purpureis mixtis._

Quinque porro erant colores mixti purpurei, uti cap. 1. diximus.

Primus autem color mixtus purpureus ex colore amethystino violaceo, et ex Tyrio rubido componebatur, et iccirco color Tyrianthinus, aut Tyriamethystinus vocabatur. Plinius ipse lib. 9. cap. 40. 41.: _Sed alia sunt e fine initia, juvatque ludere impendio et lusus geminare miscendo iterum et ipsa adulteria naturae... Non est satis abstulisse gemmae nomen amethystum: rursus absolutus inebriatur Tyrio, ut sit ex utroque nomen improbum, (Tyriamethystinus) simulque luxuria duplex._ Vopiscus in Carini vita: _Inscriptum est adhuc in choraulae pallio Tyrianthino... Messalae nomen et uxoris._ Martialis lib. 1. epig. 54.

_Sic interpositus vitio contaminat uncto_  
_Urbica Lingonicus Tyrianthina bardocucullus._

Observavimus superiore capite colores caeruleos saturos, caeruleos dilutos, et flavos, proprie colores conchyliatos, aut conchylii vocitatos fuisse. Secundus igitur mixtus color ex Tyrio rubido, et caeruleo saturatiore componebatur, quemadmodum tertius ex Tyrio rubido, et caeruleo dilutiore, et quartus tandem ex ipso Tyrio rubido, et flavo componebatur. Plinius eodem loco: _Et cum confecere conchylia, transire melius in Tyrium putant._ Si enim cum Tyrio rubido miscebant antiqui colores conchylii, qui erant caeruleus satur, caeruleus dilutus, et flavus, hos tres colores mixtos descendere necesse fuit, nimirum rubidum caeruleo saturo mixtum, rubidum caeruleo diluto mixtum, rubidum denique flavo mixtum, uti diximus.

Quintus denique color purpureus mixtus ex ipso Tyrio rubido, et ex colore coccineo, qui rubicundus est, uti cap. 16. videbimus, componebatur. Plinius eodem loco: _Quin et terrena miscere, coccoque tinctum Tyrio tingere, ut fieret Hysginum._ Color igitur Hysginus, de quo plurimi scriptores meminere, quos consulto praeterimus, color erat ex rubido, et rubicundo mixtus, et fere inter utrumque medius. Sed iterum de hisce mixtis coloribus purpureis cap. 25. loquemur.

Si igitur observatum est, colores purpureos fuisse novem simplices, et quinque mixtos, jam clarissime patet, purpuram non fuisse peculiarem colorem aliquem, quae vulgaris omnium nostrorum hominum est opinio, sed potius tincturae genus, quo fere omnes iidem colores producerentur, qui herbis aut vegetabilibus produci consuevissent.

## Caput 14.

_De Ostro._

Non imus inficias Ostrum fuisse plerumque nomen cuilibet purpureo colori significando commune, nomenque ipsum ab οστρεον, quod concham marinam significat, esse profectum, ut ait ipse Vitruvius lib. 7. cap. 13.: _Quod ex concharum marinarum testis eximitur, ideo ostrum est vocitatum._ Non id tamen semper accidit: immo plerumque ostrum uni colori purpureo rubido significando proprie assignatum observavimus.

Considerandum enim est primo nomen ostri unis purpuris Sidoniis, Tyriis, et Punicis tantum adtributum fuisse, quae procul dubio rubidae erant, uti cap. 5. vidimus. Pauca haec testimonia veterum pluribus omissis suffecerint.

&emsp;&emsp;&emsp;&emsp;&emsp;&emsp;Propertius lib. 3. eleg. 13.:  
_Et Tyros ostrinos praebet Cadmea colores._  
&emsp;&emsp;&emsp;&emsp;&emsp;&emsp;Idem Propertius lib. 4. eleg. 3.:  
_Nam mihi, quo Poenis tibi purpura fulgeat ostris._  
&emsp;&emsp;&emsp;&emsp;&emsp;&emsp;Ovidius Heroidum epist. 12.:  
_Rideat, et Tyrio jaceat sublimis in ostro._  
&emsp;&emsp;&emsp;&emsp;&emsp;&emsp;Idem Ovidius Metamorphoseon lib. 10.:  
_Desinit esse cruor, Tyrioque nitentior ostro_  
_Flos oritur._  
&emsp;&emsp;&emsp;&emsp;&emsp;&emsp;Statius Sylvarum lib. 5.:  
_Hic te Sidonio velatam molliter ostro._  
&emsp;&emsp;&emsp;&emsp;&emsp;&emsp;Silius Italicus Punicorum lib. 8.  
_Et princeps Tyrio vestem praetexuit ostro._

Alcimus Avitus nuncupat quoque ostrum Sidonium, et ostrum ipsum Sidonium a purpura distinguit, quam sorsan purpuram violaceam intelligit. Ita ille Poematum lib. 6.:

_Nec te Sidonium bis cocti muricis ostrum_  
_Induit, aut rutilo permulcens purpura fuco._

Considerandum est secundo, Corippum in Panegyrico 1. in laudem Justini 2. enarrare, in quadam veste ejusdem Justini homines pugnantes auro, sanguinem vulnerum ostro pictum:

_Effigies auro, sanguis depingitur ostro._

Cum autem sanguis concretus sit rubidus, rubidum quoque esse debebat ostrum, quod ostrum ipsum sanguinem significare, et exprimere deberet.

Tertio loco hic Virgilii versus ex lib. 2. Aeneidos est observandus:

_Ipse peregrina ferrugine dives, et ostro._

Minus propriam enim et Virgilio indignam Virgilius ipse partitionem hic nobis obtrusisset, si nomen proprium peculiaris purpurae, quae Ferrugo vocabatur, ut cap. 3. vidimus, cum nomine Ostro conjunxisset, quod appellativum, ut ajunt Grammatici, et commune coloribus omnibus purpureis designandis fuisset. Sed neutiquam putandum divinum Virgilium ita pueriliter errasse, potiusque dicamus Virgilium eundem, quemadmodum ferruginis nomine peculiarem purpuram lividam intellexerit, ita nomine ostri peculiarem aliquam purpuram intellexisse, et praesertim rubidam Tyriam. Et re quidem vera eodem laudato loco Corippus ipse Ferruginem, et Ostrum conjungit, sed sui ipsius, et ejusdem Virgilii sententiam ostendens, alteram purpuram lividis olivis, alteram vero purpuram rubidis uvis aequiparat, et proinde clare Ferruginem purpuram lividam, Ostrum purpuram Tyriam rubidam esse declarat:

_Autumni Venetus ferrugine dives, et ostro_  
_Maturas uvas, maturas signat olivas._

Nonius denique in notis ad Turpilium Poetam in Veliterna Comoedia ostrinum colorem subrubeum, sive rubidum clarissime nuncupat. _Ostrinum ab Ostro colore, qui est subrubeus._

## Caput 15.

_De coloribus herbaceis._

Quemadmodum vero antiqui homines plurimos colores conchis marinis producebant, ita quoque plurimos cudebant colores herbis, et vegetabilibus. Primum itaque eosdem fere omnes colores, quos e conchis marinis eduxisse hactenus vidimus, herbis, et vegetabilibus fingebant. Plinius lib. 22. cap. 2. _Jam vero infici vestes scimus admirabili fuco... transalpina Gallia herbis Tyrium, atque conchylium tingit, omnesque alios colores, nec quaerit in profundis murices... ut inveniat, per quod facilius matrona adultero placeat, corruptor insidietur nuptae. Stans et sicco carpit, quod frugi mundos exculpat._ Idem Plinius lib. 21. cap. 26. _Hyacinthus in Gallia eximie provenit. Hoc ibi pro cocco hysginum tingitur._ Plurimas vero rationes herbis simulandi purpureos omnes colores, sive simplices, sive mixtos, quos diximus, diligentissime tradunt Plinius ipse in sua naturali Historia, Vitruvius in Architectura, Julius Pollux in suo Onomastico, aliique antiqui Scriptores, qui consulendi.

Ut vero hi colores memoratis purpureis similes, qui herbis conficerentur, discrimine aliquo notarentur ab iisdem coloribus, qui vere conchis marinis compositi fuissent, hi purpurae maritimae, illi purpurae tantum colores dici consuevere. Julius Pollux Onomastici lib. 7. cap. 13. Ο δε κανδυς ο μεν βασιλειος αλιπορφυρος, ο δε των αλλων πορφυρους. _Vestis autem regia ex purpura maritima erat, aliorum vero e purpura tantum._ Multa loca, quae expresse mentionem faciunt πορφυρας θαλαττιας, _purpurae marinae_, habes apud Bochartium _Hierozoicon_ Par. 2. lib. 5. cap. 14.

Verum post hos omnes colores purpureos herbis, ut ita dicam, recusos, plurimos alios etiam colores herbis effingere solebant antiqui homines. Nobis autem, utpote de coloribus tantum purpureis tractaturis, uti diximus, suffecerit horum colorum floridissimus catalogus, quem nobis praebet Ovidius de Arte amandi lib. 3.

_Quid de veste loquar? Nec vos, segmenta, requiro,_  
_Nec quae bis Tyrio murice, lana, rubes._  
_Cum tot prodierint pretio leviore colores,_  
_Quis furor est census corpore ferre suo?_  
_Aeris ecce color, tunc cum sine nubibus aer,_  
_Nec tepidus pluvias concitat auster aquas._  
_Ecce tibi similis, qui quondam Phryxon, et Hellen_  
_Diceris Inois eripuisse dolis._  
_Hic undas imitatur, habet quoque nomen ab undis._  
_Crediderim Nymphas hac ego veste tegi._  
_Ille crocum simulat, croceo velatur amictu,_  
_Roscida luciferos cum Dea jungit equos._  
_Hic Paphias myrtus, hic purpureas amethystos_  
_Albentesve rosas, Threiciamque gruem._  
_Nec glandes, Amarylli, tuae, nec amygdala desunt,_  
_Et sua velleribus nomina cera dedit._  
_Quot nova terra parit flores, cum vere tepenti_  
_Vitis agit gemmas, pigraque cedit hiems,_  
_Lana tot, aut plures succos bibit..._

De numero autem colorum plurimorum, qui (praeter colores purpureis similes,) herbis conficerentur, deque eorundem conficiendorum ratione, iidem scriptores, quos supra retulimus, consulendi.

## Caput 16.

_De Colore coccineo._

Celeberrimus vero colorum, qui herbis conficerentur, procul dubio erat coccineus. Color is e cocco, unde nomen accipiebat, producebatur. Coccus juxta antiquorum sententiam nihil aliud erat, quam granum quoddam, quod magna copia nascebatur in Africa, in Galatia, in Lusitania. Plinius lib. 9. cap. 41. _Coccum Galatiae rubens granum, ut dicemus in terrestribus, aut circa Emeritam Lusitaniae in maxima laude est._ Et in lib. 22. cap. 2. _Jam vero infici vestes scimus admirabili fuco. Atque ut sileamus Galatiae, Africae, Lusitaniae granis Coccum Imperatoriis dicatum paludamentis... tingi._ Theophrastus in Hist. Plant. lib. 3. cap. 16., Dioscorides lib. 3. cap. 16. Pausanias lib. 4. cap. 18. lib. 10., et Strabo lib. 10. plurimum de Cocco loquuntur, ad quos missos facimus lectores. Juxta vero recentiores observationes Coccus granum non est, sed Galla ex ilice quadam prognascens, aut potius quidam vermiculus, qui, ubi interierit, distenditur, grandescit, fitque Galla ovis refertissima, e quibus ovis plurimi rubicundi vermiculi progignuntur, qui ab Arabibus _Chermes_ vocantur, et e quorum rubicundo sanguine color iste coccineus formari solet. Percrebrescit, et viget adhuc hujusce coccinei coloris artificium, isque ipse est color, quem nos Itali, _colore di scarlatto, di grana, chermisi, overmiglio_, a genitoribus vermibus nomine profecto appellamus, uti est notissimum. Immo color ipse, qui nupera nostra _Coccinilia_ effingitur, ut nomen ipsum declarat, vel ratione vermium, vel ratione _coloris_, cocci quoque similis est. Nemo vero nescit, hunc colorem, quem adhuc oculis videmus, vividissime rubicundum esse. Id dixere tamen etiam antiqui scriptores. Plinius lib. 21. cap. 8. eum rosarum colori comparat, qui quoque vividissime est rubicundus. _Unum (colorem) in cocco, qui in rosis micat: gratius nihil traditur aspectu._ Theophrastus, et Hesychius eumdem cocci colorem phoeniceum vocant, hoc est rubicundum: phoeniceus enim color est rubicundus, uti capite sequenti est demonstrandum. Ita ille lib. 3. cap. 16. κοκκον φοινικουν: _Coccum Phoeniceum_. Ita hic. κοκκος φοινικουν χρωμα. _Coccus color phoeniceus_. Ita etiam Horatius Sat. 6.

_rubro ubi cocco_  
_Tincta super lectos canderet vestis eburnos._  
&emsp;&emsp;&emsp;&emsp;&emsp;&emsp;Venantius Fortunatus Poem. 7. lib. 7.  
_Aureus ordo crocis, violis hinc blatteus exit,_  
_Coccinus hinc rubicat, lacteus inde nivet._  
&emsp;&emsp;&emsp;&emsp;&emsp;&emsp;Sedulius Carminum lib. 4.  
_rubri vilem sub tegmine cocci_  
_Vestitur chlamydem._

## Caput 17.

_De Colore puniceo, aut phoeniceo._

Certe color puniceus, aut phoeniceus non erat purpureus, cum antiqui scriptores iisdem locis purpureum, et puniceum, uti duos diversos colores distinguant. Plautus Menaechmis act. 5. scen. 5.

_Quin tu me interrogas, purpureum panem,_  
_An puniceum soleam ego esse, an luteum._  
&emsp;&emsp;&emsp;&emsp;&emsp;&emsp;Lucretius lib. 2.  
_Purpura, poeniceusque color clarissimu' multo._  
&emsp;&emsp;&emsp;&emsp;&emsp;&emsp;Paullinus Petrocorius in B. Martini vita lib. 3.  
_Dives in excelsis splendescit purpura fulcris,_  
_Mollia puniceo motantur serica fuco._  
&emsp;&emsp;&emsp;&emsp;&emsp;&emsp;Cresconius Corippus lib. 1. Panegyrici in laudem Justini 2.  
_Purpureo surae resonant fulgente cothurno,_  
_Cruraque puniceis induxit regia vinclis._

Athenaeus Deipnosophistarum lib. 5. πρωτοι μεν οι τον οχλον ανειργοντες Σειληνοι, πορφυρεας χλαμυδας, οι δε φοινικιδας εμφιεσμενοι. _Primi Sileni submoventes turbam purpureas chlamydes, alii vero puniceas induebantur._

Varro autem, et Propertius non modo puniceum a purpureo distinguunt, sed etiam colorem, et coloris nomen ab Africa, et a Poenis profectum autumant. Ita Varro lib. 4. de Lingua Latina. _Purpureum a purpurae maritimae colore. Poeniceum quod primum a Poenis dicitur adlatum._ Propertius lib. 4. eleg. 3.

_Illi selectos certent praebere colores_  
_Africa puniceum, purpureumque Tyros._

Abundat autem Africa cocco, ut affirmavit Plinius superiori Capite relatus, et proinde puniceum, aut phoeniceum colorem fuisse oportuit rubicundum, immo ipsum coccineum. Aulus Gellius lib. 2. cap. 26. Noct. Attic. _Nam poeniceus, quem tu Graece φοινικα dixisti, noster est: et rutilus, et spadix phoenicei συνωνυμα, qui factus Graece noster est, et exuberantiam, splendoremque significat ruboris, quales sunt fructus palmae arboris non admodum sole incocti, unde spadicis, et phoenicei nomen est. Spadica enim Dorici vocant avulsum e palma termitem cum fructu._ Plutarchus in Pompeii, et Bruti vita vocavit: _puniceam tunicam_, φοινικουν χιτωνα, tunicam illam rubicundam, quam Romani Imperatores ante tabernaculum, uti pugnae signum, proponerent, quae ipsa tunica ab eodem Plutarcho in Fabii vita χιτων κοκκινος, _tunica coccinea_ vocata fuit. Isidorus. _Russata, quam Graeci phoeniceam vocant, nos coccinam._ Horatius Epodon ode 9.

_Terra, marique victus hostis punico_  
_Lugubre mutavit sagum._

Et ad eumdem locum Porphyrion. _Hoc est, deposuit coccineam chlamydem Antonius, qua scilicet Imperator utebatur, et accepit lugubrem, idest nigram._

## Caput 18.

_De Colore Blatteo, vel Blattae._

Contra autem blatteus, vel blattae color coccineus non erat, cum et coccineum, et blatteum colorem eodem loco antiqui scriptores, uti duos distinctos colores, nominent. Lampridius in Elagabali vita. _Paraverat igitur funes blatta, serico, et cocco intortos, quibus, si necesse esset, laqueo vitam finiret._ Venantius Fortunatus Poem. 7. lib. 7. non tantum coccineum, et blatteum colorem, uti diversos, eodem loco nuncupat, sed etiam coccineum rubicundum, et blatteum violaceum, idest purpureum declarat.

_Aureus ordo crocis, violis hinc blatteus exit,_  
_Coccinus hinc rubicat, lacteus inde nivet._

Immo idem Fortunatus lib. 9. Poem. 10., uti purpureum conceptis verbis colorem blatteum nuncupat.

_Albent purpureis ubi lactea lilia blattis._

Eutropius quoque blatteos, et Orosius purpureos funes retium appellat, quibus Nero piscabatur. Ita Eutropius: _Nero hamis aureis, argenteisque piscabatur, qui blatteis funibus extrahebantur._ Ita Orosius. _Nero retibus aureis piscabatur, quae purpureis funibus extrahebantur._ Sidonius Apollinaris Carm. 5. purpuris celeberrimam Tyrum laudat, uti blattae genitricem.

_Pontus Castorea, blattam Tyrus, aera Corinthus._

Idem Sidonius lib. 9. epist. ultim. blattiferum vocat Senatum, quem purpura, non cocco ornatum cap. 39. observabimus.

_Blattifer vel quam tribuit Senatus._

Ipse Sidonius lib. 9. epist. 13. Blattas vocat bis tinctas, nimirum clare purpuras, quae bis, uti cap. 25. confirmabimus, tingebantur.

_Rutilasque ferte Blattas,_  
_Recoquente quas aheno_  
_Meliboea fucat unda,_  
_Opulentet ut meraco_  
_Bibulum colore vellus._

Blattas bis tinctas, sive purpuras nominat etiam Alcimus Avitus Poemat. lib. 3.

_Ipse cothurnatus gemmis, et fulgidus auro,_  
_Serica bis coctis mutabat tegmina blattis._

Denique clarissime Blattam esse purpuram, non coccineum colorem, declarat 50. 1. lib. 40. in Codice Justinianaeo. _Fucandae, atque distrahendae purpurae vel in serico, vel in lana, quae blatta, vel oxyblatta, vel hyacinthina dicitur._

Sed quaenam origo hujusce vocis Blattae, qua posteriores Latini, Graecique purpuram nuncupabant? Graeca antiqua Glossaria auctorem adferunt quemdam _Actuarium_, qui adfirmat, Blattam sibi velle os nasi, sive rostri, quo concavo ad exerendam linguam donari conchas purpuras cap. 22. enarrabimus. Ita _Actuarius_ ipse a Glossis relatus. Βλαττιον βυζαντιον οστουν της ρινος της πορφυρας. _Blatta Byzantia os nasi purpurae._ Mattiolius, Lemerius, aliique Pharmaceutici quoddam celebre Blattion Byzantion describunt, ex quo nonnullae elapsis saeculis, uti ex cornu cervino, medicinae parabantur. Verum hoc Pharmacopolarum Blattion Byzantion nihil aliud est profecto, quam ipsum concharum, quas purpuras vocant, rostrum, uti cuilibet observare licet in Pharmacopolarum tabernis, et in tabulis ipsis incisis apud Mattiolium, aliosque hujusmodi Pharmaceuticos, et confirmat etiam Rondeletius lib. 2. cap. 15. de Testaceis. Veri igitur simile est, antiquos rostrum conchae purpurae primum, et postea concham purpuram totam nomine Blattae donasse, et deinde nomen ipsum Blattae, et purpurae a conchis blattis, et purpuris ad purpureos ipsos colores, qui ex illis effingerentur, significandos transduxisse. Immo etiam coniectura probabili assequi possumus, cur Blattam rostrum conchae purpurae Graeci nuncupaverint. Audiemus Cap. 22. conchas purpuras ceterarum concharum cortices, ut eas devorarent, solidissimo hoc suo rostro tundere, et effringere consuevisse. Vocavere igitur Graeci hoc rostrum Blattion a verbo βλαπτω, quod sibi vult laedere, et percutere, quasi rostrum reliquas conchas percutiens, et laedens significarent. Ab eadem voce βλαπτω felicius forsitan nostrum ipsum Italicum verbum _battere_, quam a quovis alio longius petito, et intorto etymo promanare videtur.

## Caput 19.

_De discrimine Coloris coccinei, et purpureorum._

Male coccineus color cum purpureis confundi consuevit. Omnes enim purpurei colores a coccineo, et nomine, et materia, et colore ipso longissime distabant. Et primum color coccineus, et purpureus, uti duo omnino distincti colores, nomine ipso ab antiquis scriptoribus distinguuntur. Plinius lib. 37. cap. 7. _Unam, quae purpura radiet, alteram quae cocco._ Et lib. 13. cap. 48. _Vidimus jam et viventium vellera purpura, cocco, conchylio infecta._ Svetonius in Neronis vita. _Piscatus est reti aurato, purpura, coccoque funibus textis._ Lampridius in Diadumeni vita. _Hic ubi primum indumenta coccea, et purpurea, ceteraque castrensia Imperii insignia accepit._ Martialis lib. 5. epig. 23.

_Non nisi vel cocco madida, vel murice tincta_  
_Veste nites, et te sic dare verba putas._  
&emsp;&emsp;&emsp;&emsp;&emsp;&emsp;Et in lib. 3. epig. 2.  
_Et te purpura delicata velet,_  
_Et cocco rubeat superbus index._

Secundo materia ipsa coccineus color, et purpurei longissime distabant. Nos cap. 25. docebimus, colores purpureos conchis marinis confectos fuisse. Vidimus vero cap. 16. coccineum colorem ex galla terrestri, quae coccus appellabatur, esse profectum.

Tertio, colore ipso differebant. Rubicundus erat color coccineus, uti cap. 16. vidimus. Colores autem purpurei in omnes alias colorum partes ibant, quam in rubicundi partes. Aderat quidem, quam supra diximus, purpura rubicunda, sed haec infrequens valde, utpote quae vigens tantum in Perside, vel India, perraro in orbis Romani regiones transduceretur, et quae rubicunda purpura in orbis Romani regionibus aliquando conficeretur ope majoris succi buccinorum, quam purpurarum, (unde etiam Buccini purpura vocabatur) ita evanida erat, et obnoxia corruptioni, ut hoc nomine damnata ab omnibus vix ac ne vix quidem cognosceretur. Ut autem clarius intelligatur, quantum coccineus color a purpureis omnibus (excepta Buccini rubicunda et inusitata purpura) differret, liceat hic promere notissimam illam septem naturae colorum seriem, qui primi vocantur, et a quorum mixtura ceteri omnes proficisci putantur. En seriem ipsam.

|             |                                                                          |
|-------------|--------------------------------------------------------------------------|
| Candidus.   | Purpura candida inusitata.                                               |
| Rubicundus. | Color coccineus. Inusitata purpura rubicunda.                            |
| Croceus.    |                                                                          |
| Flavus.     | Purpura conchyliata flava.                                               |
| Viridis.    |                                                                          |
| Caeruleus.  | Purpurae duae conchyliatae, caerulea saturatior, et caerulea dilutior.   |
| Rubidus.    | Purpura rubida.                                                          |
| Violaceus.  | Purpura violacea.                                                        |
| Niger.      | Purpura livida.                                                          |
|             | Purpura nigra.                                                           |

Natura ipsa relatae seriei veritatem ope Prismatis, et Iridis certissime demonstrat, uti Philosophi non ignorant. Series ipsa ita est disposita, ut a coloribus vividioribus profecta, et praesertim a rubicundo colore, qui omnium est vividissimus, gradatim ad obscuriores colores descendat, praesertim ad violaceum, qui omnium est obscurissimus. Supra rubicundum color nullus est alter vividior, si candidum excipias, qui candidus omnium fere colorum conjunctio est, quemadmodum etiam infra violaceum nullus est alter obscurior color, si nigrum excipias, qui fere omnium colorum est privatio. Haec igitur verissima primorum naturae colorum est series, quam diximus. Jam vero coccineus color, jam vero purpurei colores, iidem ipsi sunt naturae, et prismatis colores, aut succo cocci, aut succo concharum marinarum artificiose confecti. Hinc coccineus color rubicundo prismatis colori, flava purpura flavo, purpura caerulea caeruleo, purpura rubida rubido, purpura violacea violaceo, purpura livida, et nigra nigro prismatis, et naturae colori adamussim congruent. Idem de consensu, et aequalitate colorum purpureorum, quos mixtos nominavimus de consensu, et aequalitate mixtorum parium colorum prismatis dicendum, uti cuique facile est intellectu. Cum itaque verissimus sit consensus, quem diximus, colorum naturae, et colorum factitiorum purpurae, et cocci, hinc sequetur artificiosos hosce colores eundem habuisse vivacitatis gradum, quem naturae, et prismatis colores ostendunt. Fiet secundo, colorem coccineum ceteris omnibus coloribus vividiorem fuisse, purpuram conchyliatam flavam vividiorem duabus purpuris conchyliatis caeruleis, et hasce ambas purpura rubida vividiores, et hanc vividiorem violacea, et violaceam denique livida, et nigra vividiorem fuisse, eademque simili ratione vivacitatis purpureos colores mixtos fuisse omnino dispositos. Fiet tertio, superiores tres purpuras conchyliatas caeruleam saturam, caeruleam dilutam, et flavam, vividiores quoque fuisse, quam quatuor subiectas purpuras rubidam, violaceam, lividam, nigram. Fiet quarto, ipsam purpuram Tyriam rubidam, quae magis, quam ceteri purpurei simplices colores, cum rubicundo, aut coccineo colore confundi consuevit, ipsi nigro colori, aut ipsi nigrae purpurae, quam rubicundo colori, aut coccineo, magis affinem, et proximam fuisse. Fiet quinto, ipsum Hysginum colorem, qui prae ceteris purpurae coloribus mixtis, cum rubicundo, aut coccineo quoque confundi posset, quique medius quidam color inter rubicundum, et rubidum fuerat, tantum colori rubido vivacitate superiorem fuisse, quantum vivacitate ipsa colori rubicundo inferiorem.

Nec vero haec colorum purpureorum series, et gradatio antiquos latuit. Quemadmodum enim color prismatis rubicundus ceterorum omnium prismatis ipsius colorum floridissimus erat, ita nos audivimus Plinium dicentem in lib. 21. cap. 8., colorem coccineum aequo modo fuisse ceterorum omnium colorum factitiorum vividissimum. _Unum (colorem) in cocco, qui in rosis micat. Gratius nihil traditur aspectu._ Quemadmodum quoque color prismatis flavus ceteris prismatis ipsius inferioribus coloribus est floridior, ita vidimus a Plinio eodem loco appellatam purpuram conchyliatam flavam, _conchyliorum vegetissimam_, idest omnium purpurae, et conchylii colorum floridissimam. Uti quoque color prismatis ipsius caeruleus inferiori rubido floridior est, ita audivimus Ovidium Metamorphoseon lib. 10. dicentem de flore hyacintho, _Tyrioque nitentior ostro flos oritur_, nimirum florem hyacinthum, hyacinthinamque purpuram conchyliatam caeruleam, omnino splendidiorem fuisse purpura Tyria, quæ rubida erat, uti vidimus. Denique quemadmodum colores ipsi prismatis caeruleus, et flavus subiectis coloribus rubido, et violaceo lucidiores erant, ita apud Plinium lib. 21. cap. 8. observavimus floridiores purpuras conchyliatas, caeruleas, et flavas, austeriores vero purpuras rubidas, et violaceas antiquos existimasse. _In conchyliata veste... gignitur laudatus ille pallor saturitate fraudata, tantoque dilutior, quanto magis vellera esuriunt... Buccinum Pelagio admodum alligatur, nimiaeque ejus nigritiae dat austeritatem... Ita fit amethysti color eximius ille... At Tyrius Pelagio primum satiatur... Laus ei summa color sanguinis concreti nigricans aspectu._ Si igitur numeris omnibus absolutus est consensus colorum prismatis naturalium, et colorum purpurae factitiorum, liquido etiam constabit, illud discrimen inter coccineum, et purpureos colores interfuisse, quod in natura inter rubicundum intercedit, qui splendidissimus est, et inter flavum, ceterosque prismatis inferiores colores, qui gradatim obscuriores videntur, usque dum pervenerimus ad nigrum ipsum, qui est omnium obscurissimus. Igitur colores omnes purpurei a coccineo, et appellatione, et materia, et colore ipso, idest numeris omnibus differebant. Et hinc maximum hoc discrimen agnoscens J. C. Ulpianus bene definivit in L. _si cui lana_. Dig. de Legatis 3., appellatione purpurae omne genus purpurae, sive omnes, quotquot descripsimus, purpureos colores intelligi posse, nunquam vero coccineum colorem, qui ab illis, et nomine, et materia, et colore ipso longissime differret. _Purpurae appellatione omnis generis purpuram contineri puto, sed coccum non continebitur._

Nec obstant testimonia Aristotelis, Vitruvii, Plinii, ceterorumque antiquorum, quae retulimus, quaeque videntur vocasse purpuras aliquot rubicundas, quas nullas rubicundas, sed obscuriores omnes nos diximus. Primo enim observandum, laudatos scriptores forsitan de purpuris tantum rubicundis, sive acutis esse locutos, quae fere inusitatae essent, eo quod facile evanescentes, uti docuimus. Deinde animadvertendum, appellationem rubicundi, aut rubri, aut rufi coloris illis omnibus coloribus solere generatim tribui, in quibus rubicundus color aliquo modo misceatur. Audiamus A. Gellium Noct. Attic. lib. 2. cap. 26. _Simplices isti rufus, et viridis colores singula quidem vocabula, multas autem species differentes habent... Quippe qui rufus color a rubore quidem appellatus est. Sed cum aliter rubeat ignis, aliter sanguis, aliter ostrum, aliter crocus, has singulas rufi varietates Latina oratio singulis, propriisque vocabulis non demonstrat, omniaque significat una ruboris appellatione... Fulvus enim, et flavus, et rubidus, et phoeniceus, et rutilus, et luteus, et spadix, appellationes sunt rufi coloris, aut acuentes eum quasi incendentes, aut cum colore viridi miscentes, aut nigro infuscantes, aut virenti sensim albo illuminantes._ Verum enimvero colores omnes purpurei, quos retulimus, hujusmodi sunt, ut in ipsis rubicundus color aliquo certe modo misceatur. Ita color violaceus videtur ex nigro, caeruleo, et rubicundo mixtus, rubidus ex nigro, et rubicundo, caeruleus satur ex caeruleo, et violaceo, caeruleus dilutior ex caeruleo, et rubicundo, et flavus denique ex albo, et rubro mixtus, idemque de coloribus purpureis dicendum, quos mixtos appellavimus, quod nimirum ex vicinioribus coloribus componantur, et constent. Igitur cum audiuntur antiqui scriptores aliquando vocare purpuras rubicundas, aut rubras, ne statim hujusmodi nomen rubri, aut rubicundi ad peculiarem vividissimi rubicundi coloris significationem traducatur, sed ad generalem significationem eam, quae colores eos omnes continet, in quibus aliquo modo rubicundus effulget, quemque rubicundum colorem in purpureis coloribus fere omnibus aliquo semper modo effulgere diximus. Ita Cornelium Nepotem apud Plinium in lib. 9. cap. 31. audivimus rubram vocantem purpuram Tarentinam: _rubra purpura Tarentina_, quam vocatam violaceam audivimus ab Horatio lib. 2. epist. 1.

_Lana Tarentino violas imitata veneno._

Ita quoque crocum rubrum dixit Virgilius Georgicon lib. 4. _crocumque rubentem_, et Ovidius Fastorum lib. 1.

_Nec fuerant rubri cognita fila croci._

Quem nos omnes oculis croceum, aut flavum videmus. Denique Virgilius ipse eclog. 3. rubrum dixit hyacinthum _suave rubens hyacinthus_, quem ferrugineum, aut lividum vocavit Columella lib. 10. vers. 305.

_Sirpiculum ferrugineis cumulate hyacinthis._

Quos ipsos flores caeruleos vocavit idem Columella eodem lib. 10. vers. 100.

_Nec non et niveos et caeruleos hyacinthos._

et nigros vocavit ipse Virgilius, eclog. 10.

_Et nigrae violae sunt, et vaccinia nigra._

Immo ipse Virgilius Georgicorum lib. 4. violas eodem tempore purpureas, et nigras appellare non dubitavit hisce verbis, _violae sublucet purpura nigrae_. Usuvenit profecto apud antiquos scriptores, quod in communibus sermonibus nostris usuvenire consuevit, quibus modo rubra, modo nigra quaedam corpora appellamus, quae non minus rubrum, quam nigrum colorem aperiunt. Ita nos dicere non dubitamus aliquando nigrum sanguinem, nigras uvas, mora nigra, et aliquando sanguinem rubrum, rubras uvas, mora rubra, eo quod non minus niger, quam ruber color in hisce corporibus interlucere videatur.

## Caput 20.

_De prima Caussa tot colorum purpureorum._

Caeli, et climatum discrimen prima erat caussa hujusce varietatis, qua purpurei colores gaudebant. Marinae enim profecto conchae alios aliis regionibus, et climatibus succos edebant.

Conchae Ponticae, Gallicae, et regionum similium, quae ad septemtrionem vergerent, duos tantum purpureos colores nigrum, et lividum reddebant. Jam enim audivimus Aristotelem cap. 2. dicentem: Ετι δε εν μεν τοις βορειοις μελαιναι. _Purpurae in locis ad septemtrionem versis sunt nigrae._ Nec non etiam Vitruvium: _Itaque quod (conchylium) legitur Ponto, et Gallia, quod hae regiones sunt proximae ad septentrionem, est atrum: progredientibus inter septemtrionem et occidentem invenitur lividum._

Conchae Italicae, et similium climatum violaceum colorem purpureum referebant. Idem Vitruvius cap. 4. relatus: _Quod autem legitur ad aequinoctialem orientem, et occidentem_, (Vitruvius Italus erat, et de plagis orientalibus, et occidentalibus suae Italiae loquebatur) _invenitur violaceo colore._ Hujusmodi colore profecto nitebat Italica purpura Tarentina teste ipso Horatio lib. 2. epist. 1.,

_Lana Tarentina violas imitata veneno._

Hinc eodem violaceo colore etiam omnes alias Italicas purpuras splendere oportuit, quarum celebriores memorantur Syracusana, Hydruntina, Cissensis, Anconitana, et nostra Ariminensis. De purpura enim Syracusana in Sicilia, et Cissensi in Venetia, et Istria, (quae Cissa relata etiam a Plinio lib. 3. cap. 26. est recens oppidum _Humago_ in Istria ipsa,) mentionem facit sic vocata Notitia Imperii, prout cap. 56. observabimus, quemadmodum de Hydruntina loquitur Cassiodorus, uti cap. 58. declarabimus. Purpuram vero Anconitanam memorat Silius Italicus Punicorum lib. 8. eam Sidoniis, et Africis laudatissimis vix postponens:

_Stat fucare colus nec Sidone vilior Ancon_  
_Murice, nec Lybico._

Ariminensem vero purpuram memorat etiam Festus in verbo _Trachali: Trachali appellantur muricum, ac purpurae superiores partes, unde Ariminenses maritimi homines cognomen traxerunt Trachali._ Immo Festo etiam quoad hoc Trachalorum agnomen, quo antiqui Ariminenses audiebant, fere concors est etiam Valerius Maximus lib. 7. cap. 7.: _Septitia quoque mater Tracholarum Ariminensium filiis irata, in contumeliam eorum, cum jam parere non posset, Publio seni admodum nupsit, testamento etiam utroque praeterito: a quibus aditus Divus Augustus, et nuptias mulieris, et suprema judicia improbavit. Nam haereditatem maternam filios habere jussit: dotem, quia non creandorum liberorum caussa conjugium intercesserat, virum retinere vetuit. Si ipsa aequitas hac de re cognoscere potuisset, justiusne, aut gratius pronunciaret?_ Praetereundum tandem hic non est, hoc Trachalorum, aut Tracholarum agnomen a Graeca voce Τραχηλος, qua colla animalium Graeci indigitant, proficisci, et proinde forsan in Festo _Tracheli_; et in Valerio _Trachelarum_ voces esse reponendas.

Conchae Laconicae, Tyriae, Asiaticae, Gaetulicae, Africanae, omniumque regionum, quae ad meridiem vergunt, rubidum colorem purpureum prodebant. Plinius alibi relatus lib. 9. cap. 36.: _Liquoris hic minimi est in candida vena, unde pretiosus ille bibitur nigrantis rosae color sublucens... Color sanguinis concreti, nigricans aspectu, idemque suspectu refulgens... rorem eum excipientes Tyrii. Praecipuus hic Asiae, in Meninge Africae, et Gaetulo littore Oceani, in Laconica Europae._

Conchae Alexandrinae, Tyriae, Coae, earundemque omnium regionum ad meridiem vergentium etiam tres conchyliatos colores caeruleum saturum, caeruleum dilutiorem, et flavum edebant. Plinius lib. 5. cap. 29.: _Nunc omnis ejus (Tyri) nobilitas conchylio, atque purpura constat._ Plautus Pseudoli Act. 1. Scen. 2.:

_Neque Alexandrina belluata conchyliata tapetia._  
&emsp;&emsp;&emsp;&emsp;&emsp;&emsp;Juvenalis Sat. 7.:  
_Spartana chlamys, conchylia Coa._

Conchae Rhodiae, et earundem regionum ad meridiem vergentium aliquem colorem purpureum rubicundum cudebant. Aristoteles cap. 9. relatus: Εν δε τοις νοτιοις ερυθραι. _Purpurae in regionibus ad meridiem spectantibus sunt rubrae._ Vitruvius quoque eodem capite relatus. _Quod vero (conchylium) meridianis excipitur regionibus, rubra procreatur potestate, et ideo hoc rubrum Rhodo etiam insula creatur, ceterisque hujusmodi regionibus, quae proximae sunt solis cursui._ Conchae demum Persicae, et Indicae, ceterarumque hujusmodi regionum fere sub torrida zona degentium non tantum eundem rubicundum, sed et candidum colorem purpureum effundebant. Jam enim audivimus Plutarchum in cap. 10. referentem Alexandrum magnum immensam vim purpurae rubrae, et candidae in Perside reperisse. Ad has quoque regiones pertinuere mirabiles purpurei colores, quos Rex Persarum Aureliano muneri misit, quorum Orbis Romanus nunquam antea similes viderat, quibusque comparatae Aureliani, et matronarum purpurae, cineris instar decolorari videbantur. Vopiscus in Aureliani Vita: _Tum genus purpurae, quod postea nec ulla gens detulit, nec Romanus orbis vidit, de quo saltem pauca libet dicere. Meministis enim fuisse in templo Jovis O. M. Capitolini pallium breve purpureum lanestre, ad quod cum matronae, atque ipse Aurelianus jungerent purpuras suas, cineris specie decolorari viderentur ceterae divini comparatione fulgoris. Hoc munus Rex Persarum ab Indis interioribus sumptum Aureliano muneri dedisse perhibetur, seribens. Sume purpuram, qualis apud nos est. Sed hoc falsum fuit. Nam postea diligentissime et Aurelianus, et Probus, et proxime Diocletianus missis diligentissimis confectoribus requisiverunt tale genus purpurae, nec tamen invenire potuerunt._

## Caput 21.

_De secunda Caussa tot colorum purpureorum._

Artificii discrimen erat secunda, et proxima caussa varietatis tot colorum purpureorum. Et re quidem vera, ut hi diversi purpurei colores excuderentur, plurimi referebat diversa praeparatio, et diversa tinctura, quamvis eadem conchylia adhiberentur. Seneca Natur. Quaest. lib. 1. cap. 3.: _Sic enim et purpura eodem conchylio non in unum modum exit. Interest, quamdiu macerata sit, crassius medicamentum, an aquatius traxerit, saepius mersa sit, et excocta, an semel tincta._ Verum cum Plinius lib. 9. cap. 36. post relatas nonnullas conchyliorum proprietates se tractaturum spondeat de diversis condendarum purpurarum artificiis: _Quod si hactenus transcurrat expositio, fraudatam profecto se luxuria credat, nosque indiligentiae damnet. Quamobrem persequemur etiam officinas, ut tanquam in vita frugum noscitur ratio, sic omnes, qui istis gaudent, praemia vitae suae calleant:_ hinc et nos hujusce diligentissimi observatoris vestigia legentes varia purpureorum colorum artificia differere exordiemur, nullo tamen etiam antiquo scriptore praeterito, qui de hujusmodi artificiis verba fecerit.

## Caput 22.

_De Conchis purpurariis._

Utebantur antiqui homines ad fingendos purpureos colores duobus conchyliorum generibus turbinatis, quorum primum buccinum, alterum purpura, aut pelagia appellaretur. Buccinum, non jam majus, quo sonus tubae editur, sed minus, os habebat rotundum, et in margine incisuris aliquot notatum, et prope petras, ac scopulos degebat. Purpura ornabatur septem aculeis in orbem quemlibet, non minus ac longo, et cavo rostro, qua linguam suam longissimam exerebat, quae omnia buccino deerant. Utrumque genus tot habebat orbes, quot annos. Cito grandescebant, anno magnitudinem complebant, septem annis vivebant, aqua dulci interibant, captae quinquaginta dies saliva sua vivebant. Incipit Plinius lib. 9. cap. 26. _Duo sunt genera. Buccinum minor concha ad similitudinem ejus piscis, quo sonus editur, unde et caussa nominis a rotunditate oris in margine incisa. Altera purpura vocatur cuniculatim procurrente rostro, et cuniculi latere introrsus tubulato, qua efferatur lingua. Praeterea clavatum est ad turbinem usque aculeis in orbem septenis fere, qui non sunt in buccino, sed utrisque orbes totidem, quot habent annos: vivunt annis plurimum septenis. Lingua purpurae longitudine digitali, qua pascitur perforando reliqua conchylia: tanta duritia aculeo est. Aqua dulci necantur, et sicubi flumen inmergitur; alioqui captae diebus quinquagenis vivunt saliva sua. Conchae omnes celerrime crescunt, praecipue purpurae, anno magnitudinem implent. Buccinum non nisi petris adhaeret, circaque scopulos legitur. Purpurae nomine alio pelagiae vocantur._ Aristoteles de hist. animal. lib. 5. cap. 15. Εχουσι δε και τα επικαλυμματα κατα ταυτα αμφοτερα. και τα αλλα τα στρομβωδη, εκ γεννετης. Παντα νεμονται δε εξαιροντα την καλουμενην γλωτταν υπο το καλυμμα · Το δε μεγεθος της γλωττης εχει η πορφυρος μειζων δακτυλου, ω νεμεται, και διατρυπτει τα κογχυλια, και το αυτης οστρακον. εστι δε και η πυρφυρα και ο κηρυξ αμφοτερα μακροβια · ζη γαρ η πορφυρα περι ετη εξ, και καθ' εκαστον ενιαυτον φανερα εστιν η αυξησις τοις διαστημασι, τοις εν τω οστρακῳ της ελικος. _Operculum idem oris tam huic utrique generi_ (buccinorum, et purpurarum) _adhaeret, quam ceteris turbinatis omnibus. Pasci quoque exserta lingua appellata sub illo operculo solent. Longior digito lingua haec purpuris est, qua pascitur, et tum conchulas, tum etiam sui generis testam perforare potest. Tempus vivendi et purpuris, et buccinis longum. Annos enim sex purpurae vivunt, et singulis annis incrementum earum patet per orbes, quos totidem, quot annos habent._ Eadem refert Athenaeus Deipnosoph. lib. 3. cap. 6. 7.

Plurimi nummi ad Tyrum pertinentes, quos referunt Vaillantius de Coloniis, auctor Musaei Theupoli, aliique, et aliquot etiam nummi pertinentes ad familiam Purpureonum gentis Furiae, quos refert Thesaurus Morellianus inter gentis ipsius Furiae nummos, eleganter praeseferunt modo concham purpuram suis illis aculeis ornatam, modo Buccinum aculeis carens, juxta ac Plinium, et Aristotelem descripsisse vidimus. Nos unum, et alterum ex hisce Tyriis nummis, tertium vero gentis Furiae familiae Purpureonum prima hujus libelli fronte exhibuimus ex ipso Vaillantio, et Thesauro Morelliano depromptos, nobisque a summo amico et populari Cl. Viro Petro Burghesio in celebri suo Museo pluries patefactos.

Conchae purpurae, aut potius buccina, quae in primis duobus nummis exhibentur, ad celebrem officinam Tyriae purpurae profecto adludunt, uti concha purpura, quae in secundo nummo exhibetur, ad cognomen familiae Purpureonum clarissime adludere videtur. Sed Avercampium in dicto Thesauro Morelliano disserentem audiamus: _Furia gens Fusia primum dicta pronunciatione antiquiore, dein Fouria, ex antiquissimis fuit... Quum minus recte scorpionem pro concha Tyria alii edidissent, ut Ursinus, Patinus, Vaillantius, Morellius docuit ratione cognominis concham Tyriam exprimi... Male Patinus in primo familiae Furiae nummo Fur reposuit pro litteris Pur, ab Ursino ita recte datis, ac nihil aliud, quam initiales cognominis Purpureo exponentibus, cujus certissimum indicium in ipso nummo deprehendimus, concham scilicet Tyriam, purpuram ex se generantem, minime vero scorpionem, quem insculpserunt... De animalculo vero falli Perizpnium, qui spinas conchae pedes animalculi putasse videtur, ostendit Morellius: In primo Furiae gentis nummo inter capita equorum, et aurigam non animalculum est, sed certissime conchylium, ex cujus cruore fiebat purpureus color, quo adluditur ad cognomen hujus gentis Purpureo. Conchylium istud alias saepissime exhibetur in Tyriorum nummis, ceu patet ex Vaillantii Coloniis, ubi figura illius recte omnino exhibetur._ Addimus nos in Tyri nummis, quos exhibuimus, argumentum majus conchae purpurae, sive buccini videri modo Herculem leonina pelle, et clava ornatum, modo canem, quos purpurae inventores fuisse fabellae Tyriae referunt, uti cap. 51. erit narrandum. Addimus quoque, nos animadvertisse, peccari ab omnibus fere rei antiquae nummariae recentibus scriptoribus, qui Tyri, aut Purpureonum nummos exprimentes, animalculum, aut aliud ignotum signum loco conchae purpurae, quam debuerant, obtrudunt.

Plures vero erant harum concharum species. Plinius eodem loco: _Earum (purpurarum) genera plura pabulo, ac solo discreta. Lutense putri limo, et algense enutritum alga, vilissimum: utrisque melius Teniense in Tenei maris ora collectum. Hoc quoque tamen etiamnum levius, atque dilutius: calculosae appellantur a calculo maris mire apto conchyliis, et longe optimum purpuris dialutense, idest vario soli genere pastum._ Aristoteles eodem loco: Εισι δε των πορφυρων γενη πολλα · Και ενιαι μεν μεγαλαι, οιθ' αι περι τον Σιγειον και Λεκτον · Αιδε μικραι, οιθ' εν τω Ευριπω, και περι την Καριαν · Και αι μεν εν τοις κολποις μεγαλαι, και τραχειαι... Γινονται δ' ενιαι των μεγαλων, και μναιαι. Αι δ' εν τοις αιγιαλοις, και περι τας ακτας το μεν μεγεθος γινονται μικραι · _Genera purpurarum plura, et nonnullae magnitudine augentur ingenti, ut quae ad Sigeum, et Lectum (Idae promontoria) gignuntur. Aliae parvae, ut quas Euripus fert, et Caria. Quae in pelago degunt, magnae, scabraeque sunt... Nonnullas ex magnis vel ad pondus minae evadere novimus. Parvae ad littora, et oras reperiuntur._

Adeo autem numerosa erat quondam hujusmodi buccinorum, et purpurarum familia, ut maria, et littora omnia hisce conchyliis referta viderentur. Plinius loco eodem: _Conchylia, et purpuras omnis ora atterit._ Anonymus fere aetate Caroli magni vivens relatus a Cl. Muratorio in Dissert. 24. tom. 2. Antiq. medii aevi: _Conquilium nascitur in omne mare, plusquam in insula, in his lacis: conchula habet in se locum sanguinis, et sanguis rubeus porfirizontas, ex quo porfira tinguitur._ Utebantur vero veteres hisce conchyliis etiam in cibum, eaque inter delicatiores epulas statuebant. Macrobius Saturnal. lib. 2. cap. 9. seriem eduliorum referens, quae apposita fuerunt in adiiciali coena, quam Metellus Flamen instruxerat ceteris Flaminibus, Virginibusque Vestalibus, inter cetera edulia etiam _murices, et purpuras_ commemorat. Apuleius in Apologia fragmentum Ennii recitat ex libro, qui inscribebatur _Phageticon_, sive de eduliis, in quo loca enumerantur delicatioribus piscibus celebriora, et in quo regio Atarna, uti sapidiorum buccinorum, et purpurarum ferax ita describitur:

_Calvaria pinguia Atarnae,_  
_Purpura, muriculi, mures, dulces quoque echini._

Ita quoque Lucilius apud Nonium in verbo _Ostrea_:

_Ostrea nulla fuit, non purpura nulla Pelori._  
&emsp;&emsp;&emsp;&emsp;&emsp;&emsp;Horatius lib. 2. Sat. 4.  
_Murice Baiano melior Lucrina Peloris._  
&emsp;&emsp;&emsp;&emsp;&emsp;&emsp;Martialis lib. 13. epigr. 87.  
_Murices_  
_Sanguine de nostra tinctas ingrate lacernas_  
_Induis, et, non est hoc satis, esca sumus._

Columella designat etiam piscinarum locum in maritimis fundis ad nutriendos cibi gratia murices, purpurasque. Ita ille lib. 8. cap. 16. _Limosa regio planum educat piscem, velut soleam, rombum, passerem: eadem quoque maxime idonea est conchyliis, muricibus, et ostreis purpurisque._ Idem affirmant etiam Julius Pollux Onomastici lib. 6. cap. 9. segm. 47., et Athenaeus Deipnosoph. lib. 3. cap. 6. 7.

Utebantur etiam veteres hisce conchyliis ad medicinam, uti tradidere Plinius lib. 32. cap. 9. 10., Dioscorides lib. 2. cap. 4. 5. 6., et Serenus Samonicus Carm. 44.

## Caput 23.

_De piscatione concharum purpurariarum._

Plurimis modis autem veteres hujusmodi conchylia piscabantur. Nonnulli carnibus ranarum simplici hamo additis eas captabant. Plinius lib. 32. cap. 5. _Carnibus earum (ranarum) vel hamo additis praecipue purpuras certum est allici._ Alii autem in alto jaciebant textum quemdam concharum clusilium, aut bivalvarum, quae a purpuris promissa lingua admorsae, illico magna vi se claudentes, etiam linguam purpurarum comprimebant, quae proinde purpurae impeditae, et haerentes una cum conchis illis extrahebantur. Plinius lib. 9. cap. 36. _Capiuntur autem purpurae parvulis, rarisque conchis textu veluti nassis in alto jactis. Sunt iis esca clusiles, mordacesque conchae, quales videmus has semineces, sed redditas mari, avido hiatu reviviscentes. Appetunt eas purpurae, porrectisque linguis infestant. At illae aculeo exstimulatae claudunt sese, comprimuntque mordentes: ita aviditate sua purpurae tolluntur._ Hoc piscationis genus absque naxis administratum respuere videtur Aristoteles dicto loco: Οι μεν ουν αρχαιοι προς τοις δελεασιν ου καθιεζον ουδε προσηττον τους κυρτους, ωστε συνεβαινεν ανεσπασμενην ηδη πολλακις αποπιπτειν. οι δε νυν, προσαπτουσιν, οπως εαν αποπεση, μη απολυηται, μαλιστα δε αποπιπτει, εαν πληρης η. κενης δε ουσης, αποσπαθαι χαλεπον. _Veteres nassam escae adjunctam demittere non solebant: itaque saepe accidebat, ut purpura jam extracta decideret. At homines nostrae aetatis adjungunt nassas, ne, si decidat, absolvatur: quod tunc potissimum evenit, cum plenissima est: nam si inanis sit, difficile se avellere potest._ Idem fere confirmat Aelianus de natura animal. lib. 7. cap. 34.: Η πορφυρα λιχνον εστιν ισχυρως, ωτι και εχει γλωτταν προμηνεστεραν, και διειρει δια παντος ουπερ αν και δυνηται, και δια ταυτης ελκει οσα αν και εσθιει · Και δια ταυτης δε αλισκεται, και ο τροπος της θυρας εκεινος εστι · Διαπλεκεται κυρτις μικρα μεν, πυκνη δε · και εντος εχει στρομβον τη πορφυρα το δελεαρ, και διειρεται ουτος εν τη κυρτιδι μεση · Αγωνισμα ουν τη πορφυρα διατειναι την γλωτταν εστι, και εφικεσθαι αυτου · και αναγκη πασαν αυτην προβαλλειν, ει μελλοι μη αμαρτησεσθαι, ον γλιχεται, λαβειν · και εκβαλλουσα την γλωτταν εκμυζα, ειτα διωδησεν εαυτην η γλωττα υπο πλησμονης, και εξελκυσαι αδυνατος εστιν αυθις, μενει τοινουν αλουσα · και ο πορφυρευς αισθομενος, εθερασε δευτερος υπο της λιχνειας την προειρημενην · _Purpura vehementer edax est, longam habet linguam, eaque penetrat quaecumque potest, et attrahit, quae comedit: eadem etiam capitur. Capiendi modus ejusmodi est. Parva nassa denso contextu contexitur: intus in media nassa strombus piscis, illecebra, appenditur ad eam alliciendam. Purpura igitur majorem in modum linguam distendere contendens eo pertinere, et strombum ipsum adsequi conatur, et ne ab esca, quam ligurit, aberret, omnem eam necesse habet exserere: itaque, ipsa exserta, sugit escam, quoad plenitudine intumescentem iterum retrahere non possit: unde fit, ut eam piscator liguritione irretitam comprehendat._ Julius denique Pollux Onomastici lib. 1. cap. 4. sequentem piscandi haec conchylia rationem describit: Τα δε νυν οι φοινικες ουτω τησωσι το ζωων, και το εριον κροννυνθες δηλουσυν ως προς την οψιν ανθειν · Σχοινιον πλεξαμενοι παμμηκες τε, ισχυρον τε, και καρτερον, ως ενθαλαττευειν δυνασθαι, τουτω συνεχεις ωσπερ κωδωνας εζαρτωσιν εκ μετριων διαστηματων, κυψελας εκ σπαρτου τινος η σχοινου διαπλεξαμενοι δασειαι δ' εισι τα κατα την εισοδον · τα γαρ των σπαρτων, η των σχοινων τελη περι τοις στομασι των κυψελων εξεπιτηδες ανεχειν εωσιν, ως τω μεν παριοντι ραδιως εικειν, και δυστασθαι, αναχωρησιν δε εις τουμπαλιν, μηδε αναστροφην τω σαρελθοντι ενδιδοναι · ταυτας τας κυψελας δελεασαντες οι πορφυρεις εν τοις πετρωδεσι καθιατσι, το καλωδιον φελλου τινος εξαψαντες ως αν εχειν το θηραμα · διαλιποντες δε νυκτα, και δη εφημερευσαντες ως επι το πολυ, τας κυψελας εμπλεως των ζωων ανελκευσιν · _Ceterum Phoenices animal hoc sic capiunt, lanamque tinctam uti florentem exhibent. Funem enim complicantes, et longum, et validum, qui in mare perdurare possit, cui tintinnabulorum instar certo quodam ordine, et intervallo vasa aliqua e scirpo, funibusque contexta appendunt, quorum ingressus quidem patulus, scirporum enim, funiumque capita de industria prominere sinunt, ut ingredienti animali ad intrandum, et dirimendum facilia sint, regressum vero, et conversionem non permittant. Et haec vascula escis impleta purpurarum piscatores inter saxosa loca demittunt, funem de subere quodam, ut capta animalia sustineat, suspendentes, hisque per noctem, et diem nonnunquam relictis, postea conchis referta subtrahunt._

Utrumque vero hoc conchyliorum genus nefas erat a primo vere ad caniculae ortum piscari. Circa enim caniculae ortum tricenis diebus omnino latebant, ut partus suos educerent, verno autem tempore, licet reperirentur, cum tamen eo tempore aut cerificationibus, et favaginibus condendis, aut ovis deponendis incumberent, ita effoeto succo donabantur, ut hic ad tingendas purpuras ineptus omnino haberetur, additque Plinius, hanc observationem plerosque artificum purpurariorum vix tunc animadvertere consuevisse, licet id plurimi ad nobiliores purpuras edendas referret. Ita illa eodem loco, _Purpurae latent, sicut murices, circa canis ortum tricenis diebus. Congregantur verno tempore, mutuoque attritu lentorem cujusdam cerae salivant. Simili modo et murices... Capi eas post canis ortum, aut ante vernum tempus, utilissimum, quoniam, cum foetificavere, fluxos habent succos. Sed id tingentium officinae ignorant, cum summa vertatur in eo._ Minutius rem ipsam disserit Aristoteles laudato loco, nisi quod errat, ut solet, existimans, haec conchylia ex putri limo procreari, contra ac rectissime nostri homines sentiunt, qui etiam haec conchylia, uti omnia animantia, ex ovis prognasci, et favagines, favos, aut cerificationes, quae in mari reperiuntur, esse ovorum plenissima receptacula arbitrantur. Ita igitur ille: Αι μεν ουν πορφυραι, του εαρος συναθροιζομεναι εις ταυτο, ποιουσι την καλουμενην μελικηραν · τουτο δ' εστιν  οιον κηριον, πλην ουχ ουτω γλαφυρον, αλλ' ωσπερ αν ει εκ λεπυριων η ερεβινθων λευκων πολλα συμπλακοιενουκ εχει δε ανεωγµενον πορον ουδεν τουτων · ουδε γινονται εκ τουτων αι πορφυραι, αλλα φυονται και αυτα και τα αλλα εκ της σηψεως και ιλυος οστρακοδερμα. τουτο δε συμβαινει ωσπερ αποκαθαρµα, και ταυταις και τοις κηρυξι, κηριαζουσι γαρ και οι κηρυκες... Αφιασι γαρ, αρχοµενα κηριαζειν, γλιχροτητα µυζωδη, εξ ων τα λεπυριωδη συνισταται. ταυτα µεν ουν απαντα διακειται. αφιησι δε ο ειχεν, εις την γην. και εν τουτω τω τοπω γινεται εν τη γη συσταντα πορφυρια μικρα, α εχουσαι αλισκονται αι πορφυραι επ' αυτων. ενια δ' ουπω διηκριβωµενα την µορφην. εαν δε πριν εκτεκειν αλωσιν, ενιοτε εν ταις πορµισιν οπου ετυχεν εκτικτουσιν, αλις εν τω αυτω ουσαι, ωσπερ εν τη θαλαττη, και δια την στενοχωριαν γινονται οιονειβοτρις... αλισκονται δε του εαρος οταν κιρυαζωσιν · υπο κυνα δε ουχ αλισκονται (ου γαρ νεµονται) αλλα κρυπτουθιν εαυτας, και φολευουσι... οταν δε κηριαζωσιν αι πορφυραι, τοτε χειριστον εχουσι το ανθος. _Purpurae verno tempore eundem in locum se colligentes condunt, quam favaginem nominant, quae velut favus est apum, verum non ita elegans, sed quasi ex putaminibus cicerum alborum, multa inter se composita struem unam sua cohaesione coagmentarint. Nullum iis patet foramen, neque ex iis purpurae enascuntur, sed tum purpurae, tum etiam reliqua testis inclusa, e limo fere, et materia putrescente oriuntur. Illa vero coagmentatio favo similis, tamquam purgamentum, tam iis, quam buccinis evenit; nam buccinis quoque favificare in more est... Emittunt enim, cum suos ordiuntur favos, mucorem quemdam, ex quo putamineae cellulae illae consistunt. Haec ergo rupta, diffusaque omnia humorem, quem continebant, in terram demittunt, mox eo, quo ef fuderint loco, gignuntur purpurulae, exordio admodum exiguo consistentes, quas sibi annexas gerunt, quae grandes capiuntur: nonnullae etiam forma nondum distinctacernuntur, si forte prius, quam pepererint, capiantur. Foetus interdum per crates, et tegetes, non qualibet elidunt, sed congregatae eodem, ut facere in mari solent: itaque per angustiam, veluti uvae specie, foetus conformantur... Capiuntur tempore verno, cum favos exstruunt. Caniculae tempore nullae fere capiuntur: (non enim tunc pascuntur) sed se abscondunt, ac latent... Cum favificant purpurae, tunc deterrimum habent florem._

## Caput 24.

_De praeparatione concharum purpurariarum._

Laboriosam piscationem laboriosior praeparatio sequebatur. Praemittendum autem, non totum purpurarum corpus fuisse aptum coloribus purpureis tingendis. Parvula enim tantum succi copia ad purpureos tingendos colores adhibebatur, quae contineretur in vena, aut vescica quadam textu spissiore, et candido composita, et in mediis purpurae faucibus exsistente, quaeque parvula succi copia iccirco flos ab antiquis appellaretur. Reliquum vero purpurarum corpus tamquam omnino ad tincturam sterile, et ineptum abiiciebatur, Plinius eodem loco: _Sed purpurae florem illum tingendis expetitum vestibus in mediis habent faucibus, Liquoris hic minimi est in candida vena, unde pretiosus ille bibitur nigrantis rosae color sublucens. Reliquum corpus sterile._ Aristoteles eodem loco: Το δε ανθος (αι πορφυραι) εχουσιν ανα μεσον της μηκωνος και του τραχηλου, τουτων δ' εστιν η συμφυσις τυκνη. το χρωμα δε ιδειν ωσπερ ομην λευκος, ον αναφαιρωσι... διατεινει δ' αυτην, ωσπερ βλεφα · τουτο δε δοκει ειναι το ανθος. η δε αλλη συμφυσις οιον στυπτηριας. _Florem suum (Purpurae) inter papaver dictum, et collum continent, textu spissiore, aspectu veluti membranae candicantis, quam detrahunt... Eadem videtur, ut vena, idque flos ille celeber putatur: reliquum contextus velut alumen est._

Flos vero, sive illius venae, aut vescicae succus, si premeretur, contrectantium manus inficiebat, nigerque erat, veluti atramentum, in purpuris regionum ad septentrionem vergentium, rubidus vero aliquantulum, nimirum ruber atrore multo mixtus, erat in purpuris regionum ad meridiem vergentium. Aristoteles laudato loco: Και το ανθος αυτων, αι μεν πλεισται μελαν εχουσαι, ενιαι δ' ερυθρον μικρον... ετι δε εν μεν τοις βορειοις μελαιναι, εν δε τοις νοτιοις ερυθραι, ως επι το πλειστον ειπειν... θλιβομενος δε (βλεφα), βαπτει, και ανθιζει την χειρα. _Flos earum (purpurarum) magna ex parte niger, sed nonnullis rubidus pusillum... Partes item aquiloniae purpuras nigras, austrinae rubras magna ex parte ferunt. Tingit haec (vena) pressa, et inficit manum._ Vitruvius alibi saepe relatus: _Quod (conchylium) legitur... ad septemtrionem, est atrum... inter septemtrionem, et occidentem, est lividum... ad orientem, et occidentem... violaceo colore... meridianis regionibus... rubra procreatur potestate._ Maimonides relatus a Bocharto Hierozoicon part. 2. lib. 5. cap. 9. _Sanguinem του chilzon (purpurae) afferunt, qui piscis est coloris techeleth, atri sanguinis, instar atramenti, qui in mari salso reperitur._

Extrahebant autem corpora purpurarum e testis, majora quidem manu, minora vero vel ferramentis, vel trapetis frangebant, ea tamen lege, ut purpurae ictu uno occiderentur; nam si paullatim scinderentur, succus ille coloratus, sive flos, evomebatur cum vita, aut evanidus, et ineptus tincturae evadebat. Julius Pollux loco supra relato: Επειτα κοψαμενοι το οστρακον εν ταιτω και την σαρκα. _Testam deinde una cum carne contundentes._ Vitruvius pluries repetito loco: _Ea conchylia, cum sunt lecta, ferramentis scinduntur._ Plinius quoque citata loco: _Et majoribus quidem purpuris detracta concha auferunt, minores trapetis frangunt._ Aristoteles ipse supra memorato loco: Τας μεν ουν μικρας μετα των οστρακων κοπτουσιν · ου γαρ ραδιον αφελειν · των δε μειζονων περιελοντες το οστρακον, αφαιρουσι το ανθος... σπουδαζουσι δε ξωσας κοπτειν · εαν γαρ πριν κοπτειν προτερον αποθανη, συνεξεμει το ανθος, διο και φυλαττουσιν εν τοις κυστοις, εως αν αθροιθωσι, και σχολατωσιν. _Parvas tundunt cum testis: non enim detrahere facile est: majorum florem testa ablata detrahunt... Dant operam, ut vivae frangantur, nam si prius, quam fregeris, exspirarint, florem omnem cum vita evomunt. Quapropter solent eas asservare in nassis, dum ipsae se colligant, atque requiescant._ Aelianus de hist. animal. lib. 16. cap. 1.: Ανηρ πορφυρευς οταν θηραση πορφυραν, ουκ εις ανθρωπων τροφην, αλλ' εις εριον βαφην, ει μελλει μενειν η εκ του ζωου χροα δευσοποιος, και δυσεκνιπτος, και οια τε εσται την βαφην εργασασθαι γνησιαν αλλ' ου δεδολωμενην, μια λιθου καταφορα διαφθειρει την πορφυραν αυτοις οστρακοις. Εαν δε κουφοτερα η πληγη γενηται, καταλειφθη δε το ξωον ετι εμπνουν, αχρειος εστιν εις την βαφην αναποθεισαν εις τον της σαρκος ογκον, η αλλως εκρυεισαν. Τουτο τοι και Ομηρος οιδε, φασι. και τους αποθνησκοντας αθροως μια πληγη τω της πορφυρας θανατω καταλαμβανεσθαι φησι. το αδομενον εν τοις εαυτου μετροις αναμελπων εκεινος. Ελλαβε πυρφυρεος θανατος, και μοιρα κραταιη. _Purpurarius infector, si postquam purpuram non in hominum cibum, sed ad tingendas lanas comprehenderit, inexhaustum velit fieri colorem, et perfecte tinctum, uno saxi ictu purpuram interimit. Quod si levior plaga inferatur, et etiam nunc spirans relinquatur, atque iterum lapide percutiatur, ad tincturam fit inutilis, nam ex eo dolore tincturam amittit. Quod quidem ipsum praeclare Homerum intellexisse dicunt. Iccircoque uno ictu celeriter morientes purpurea morte affici ait, pervulgatum suis versibus illud canens: Cepit hunc purpurea mors, et Parca robusta._

Divellebantur inde manu hae venae a corpore purpurarum, si hae purpurae forent magnae, et ea divulsione caput a ventre purpurarum ipsarum separabatur. Si vero minores forent purpurae, integra purpurarum corpora adhibebantur, non enim eas venas in parvis divellere facile erat. Eodem loco Plinius: _Et majoribus quidem purpuris detracta concha auferunt, minores trapetis frangunt._ Eodem loco etiam Aristoteles. Τας μεν ουν μικρας μετα των οστρακων κοπτουσιν. ου γαρ ραδιον αφελειν. των δε μειζονων περιελοντες το οστρακον, αφαιρουσι το ανθος. διο και χωριζεται ο τραχηλος και η μηκων. μεταξυ γαρ τουτων το ανθος, επανω της καλουμενης κοιλιας. αφαιρεθεντος τοινυν αναγκη διηρησθαι. _Parvas tundunt cum testis: non enim detrahere facile est: majorum florem testa ablata detrahunt. Quamobrem evenit, ut collum a ventre separetur: flos enim positus inter haec est, supra eam partem, quam ventrem appellant: itaque detracto flore dividantur partes istae, necesse est._

Tum aeedem hae venae sale triduo macerabantur, cujus salis ratio erat sextarii unius, sive unciarum viginti in singulas venarum centenas (potius denas, aut vicenas) libras. Plinius loco eodem: _Eximitur postea vena, quam diximus, cui addi salem necessarium sextarios ferme in libras centenas. Macerari triduo justum. Quippe major vis tanto, quanto recentior._ Pollux citato loco: Ταριχευσαντες τε επι δευσοποιιαν. _Sale condiunt ad tincturam._

In plumbeas cortinas hinc venae istae iniiciebantur, et aqua ea ratione infundebatur, ut amphora, sive librae octoginta aquae in singulas centenas quinquagenas venarum libras sufficere existimarentur. Ita liquida mixtura fiebat, cujus fere tertia pars aqua, duae tertiae partes venis constarent. Plinius ipse: _Singulis aquae amphoris centenas, atque quinquagenas medicaminis libras aequari._

Demum plumbeae istae cortinae lento igni longinquae fornacis fervere sinebantur, et inter fervendum despumabantur frusta carnis, quae venis adhaesisse necesse erat, quaeque ipse idem fervor a venis divellebat. Post decimum denique diem incipiebant succi illi efflorescere, ut ajebant antiqui, nimirum colores purpureae tincturae aptos ducere incipiebant. Periculum intincto vellere laneo elutriato factum demonstrare omnino poterat, an succi ad eum maturitatis locum devenissent, qui spei quaesitarum purpurarum satisfacere videretur. Plinius eodem loco: _Fervere in plumbo... ac modico vapore torreri, et ideo longinquae fornacis cuniculo. Ita despumatis subinde carnibus, quas haesisse venis necesse est, decimo ferme die liquatis, cortina vellus elutriatum mergitur in experimentum. Hoc donec satisfiat, uritur liquor._

Addit eodem loco Plinius purpurarum succum inter fervendum factum fuisse viridem, post fervorem nigerrimum: _Immatura, viridique cortina... nimiaeque ejus_ (idest Pelagii) _nigritiae._ 

Eamdem cocturam brevius describit Pollux eodem citato loco: Υδατι την ασην εκκαθηραντες, ενεψουσιν εμπυρω λεβητι το θηραμα το θαλαττιον. _Aqua immunditiem omnem purgantes in ferventi lebete hoc marinum animal coquunt._ Nec non Maimonides supra relato loco, nisi quod hic ulterius cimoliam, aut alia hujusmodi pigmenta in cortinam indi consuevisse affirmat: _Cum fimbriarum thecheleth_ (feu purpuram) _infecturi sunt, lanam sumunt, quam in calce maceratam, et subinde lotam, donec sit nitida, in sapone elixant, atque aliis hujusmodi, quomodo infectores solent, ut lana colorem imbibat. Quo facto sanguinem του chilzon afferunt, qui piscis est coloris thecheleth, atri sanguinis, instar atramenti, qui in mari salso reperitur. Et sanguinem in cortina ponunt cum pigmentis variis, cimolia puta, atque aliis hujus generis pro more infectorum. Et postquam elixus est, lanam in eum immergunt; donec fiat caelo concolor._ Eamdem quoque cocturam, muria, aut aqua marina in salis locum suffecta, describit relatus Anonymus apud Muratorium Dissert. 24. Antiq. medii aevi. _Collicitur autem sic. Tolle conquilium, et coquet ipsum sanguinem cum carnibus, et tolle moriam de mare, aut salismorie, et componis in vas, et dimittis._

Vitruvius autem relato loco, sale, et coctura omissa, purpurarum succum refert in mortariis tantum tritum fuisse, circumfuso melle, ne materia sitiret, et densaretur: _Ea conchylia, cum sunt lecta, ferramentis scinduntur, e quibus plagis purpurea sanies, uti lacryma profluens, excussa in mortariis terendo comparatur... Id autem propter salsuginem cito fit siticulosum, nisi mel habeat circumfusum._ Immo Plutarchum quoque in Alexandri magni vita audivimus affirmantem, Persas sale, et coctura omissa, in purpuris rubicundis mel adhibuisse, in purpuris vero candidis oleo albo usos fuisse: Αιτιον δε τουτου φασιν ειναι το την βαφην δια μελιτος γινεσθαι των αλουργων, δι ελαιου δει λευκου, των λευκων. _Cujus rei caussam esse dicunt, quod purpurae rubicundae tinctura melle paretur, tinctura autem purpurae candidae oleo albo._

Ita denique hanc succi purpurarum praeparationem nobis describit Cassiodorus lib. 1. epist. 2., et ipse salituram, et cocturam silentio praeteriens: _Si perscrutator Hydruntini maris intusa conchylia solemniter condidisset apto tempore, acervus ille Neptunius, generator florentis semper purpurae, ornator solii, aquarum copia resolutus imbrem aulicum flammeo liquore laxaret._ Forsitan autem plura artificiorum genera, eaque omnia ad colores purpureos condendos aeque utilia antiquitus obtinebant.

Mirum profecto, et Plinium, et ceteros omnes, quos hoc capite adduximus, scriptores, unius praeparationis purpurarum succi mentionem fecisse, nullam vero praeparationis succi buccinorum. Nos vero credimus, easdem leges, quae in succo purpurarum parando adhiberentur, in succo quoque buccinorum ad tincturam instituendo adhibitos fuisse, et quod Plinius, et Aristoteles relatis locis omnia communia fuisse buccinis, et purpuris asseruere, prout hoc, et superiori capite est demonstratum, et quod eadem colorati succi vena, aut vescica utrumque genus donaretur, prout capite ultimo observabimus, et quod denique revera uterque succus et purpurarum, et buccinorum in purpureis coloribus tingendis adhiberetur, prout sequenti capite videbimus. Id tantum discriminis autem fuisse arbitror, quod purpurarum succus, inter fervendum viridis, post decimum fervoris diem niger fieret, buccinorum vero succus, viridis quidem inter fervendum, sed rubicundus fere, et coccineus post decimum fervoris diem evaderet, teste ipso Plinio citatis locis: _Immatura viridique cortina... Buccinum... Pelagio admodum alligatur, nimiaeque ejus nigritiae dat austeritatem illam, nitoremque, qui quaeritur, cocci._

## Caput 25.

_De tinctura colorum purpureorum._

Absoluta hujusmodi succorum praeparatione tandem ad tincturam ipsam colorum purpureorum manus admovebatur. Sed observandum prius, antiquos non jam lanam netam, aut textam, sed rudem tantum coloribus purpureis infecisse. Plinius lib. 9. cap. 38. id primum demonstrat affirmans, lanam semel tinctam ante carminari consuevisse, quam secundo mergeretur. Jam vero lana rudis, non vero neta, aut texta carminari potest. _Quinis lana potat horis, rursusque mergitur carminata, donec omnem ebibat saniem._ Vidimus superiore capite Maimonidem referentem, lanam puram fuisse prius calce maceratam, tum lotam, inde saponis lixivio subiectam, et aliis hujusmodi praeparationibus subactam, quibus, ut lana colorem melius imbiberet, infectores uti solebant. Haec autem omnia in lana rudi, non autem in neta, aut texta usuvenire poterant. _Lanam sumunt, quam in calce maceratam, et subinde lotam, donec sit nitida, in sapone elixant, atque aliis hujusmodi, quomodo infectores solent, ut lana colorem imbibat._ Propertius lib. 4. eleg. 3. Arethusam inducit colo nentem fila lanea jam purpureo Tyrio colore infecta:

_Noctibus hibernis castrensia pensa laboro,_  
_Et Tyria in radios vellera ducta suos._

Immo Homerus ipse Odysseae lib. 6. vers. 306. Alcinoi filiam nobis exhibet purpuream lanam nentem:

Ηλακατα στρωφωσ' αλιπορφυρα, θαυμα ιδεσθαι.  
_Pensum versans purpureum mirabile visu._

Hoc posito, ad tincturam purpurarum, et prius purpurae violaceae accedamus. Ut purpuram violaceam itaque conderent antiqui, immittebant prius lanam in cortinam succo rubicundo buccinorum repletam quinque horarum spatio, et postea extractam, et carminatam in cortinam nigro succo purpurarum plenam rursus mergebant, quousque illis succis ubique pervasa, et fere satiata, et ebria fuisset facta. Plinius eodem lib. 9. cap. 38.: _Concharum ad purpuras, et conchylia eadem quidem est materia, sed distat temperamento... Quinis lana potat horis, rursusque mergitur carminata, donec omnem ebibat saniem. Buccinum per se damnatur, quoniam fucum remittit. Pelagio admodum alligatur, nimiaeque ejus nigritiae dat austeritatem illam, nitoremque, qui quaeritur, cocci. Ita permixtis viribus alterum altero excitatur, aut stringitur... Ita fit amethysti color eximius ille._

Ut vero purpuram Tyriam rubidam inficerent antiqui, prius lanam rudem e converso immittebant in cortinam succo purpurarum plenam eodem quinque horarum spatio, non jam vero cum succus esset excoctus, et omnino niger, sed cum adhuc esset immaturus, et viridans, et hinc eamdem extractam, et carminatam iterum in cortinam rubicundo buccinorum succo repletam mergebant, quousque tota penitus quoque madefacta, et satiata appareret. Idem Plinius: _At Tyrius Pelagio primum satiatur immatura, viridique cortina, mox permutatur in buccino. Laus ei summa color sanguinis concreti nigricans aspectu, idemque suspectu refulgens._

Hoc igitur inter tincturam violaceae, et rubidae purpurae discrimen erat, ut violacea prius succo buccinorum, inde purpurarum mergeretur, rubida vero Tyria prius purpurarum, deinde buccinorum succo madesceret.

Summa vero, et ratio liquidae mixturae ad tingendas hasce duas purpuras requisita haec erat, ut buccinorum librae biscentum, purpurarum librae centum, et decem, libris decem vellerum tingendis sufficere putarentur. Idem Plinius: _Summa medicaminum in libras 10. vellerum, Buccini 200., Pelagii 110._ Observandum hic vero, hisce medicaminibus adiungendam fuisse aquam ea ratione, ut tertia pars aqua, duae tertiae partes medicaminibus constarent, uti superiori capite est enarratum. Hinc si ea ratione libris 200. buccinorum librae 100. aquae, et libris 110. purpurarum librae 55. aquae erant adiungendae, liquida mixtura exsurgebat librarum 300. buccinorum, et librarum 165. purpurarum, atque ita in totum mixtura librarum 465. exsurgebat, quae decem libris lanae tingendis sufficere putaretur. Observandum etiam, hanc mixturam librarum 465. longo decem dierum fervore forsitan ad pauculas crassi glutinis libras fuisse redactam, cujus quantitatem ignoramus, sed quam tamen usu edocti fuerant antiqui neque crassius, neque aquatius medicamen constituere, quamque optime decem libris lanae tingendis suppetere esset compertum.

Ut tingerent vero antiqui conchyliatas purpuras caeruleam saturatiorem, sive hyacinthinam, caeruleam dilutiorem, sive molochinam, et flavam, uti vidimus, madefaciebant lanam rudem in una cortina succo purpurarum plena, omnino omissa cortina buccinorum, quae buccina nullo modo in hisce conchyliatis coloribus tingendis adhibebantur. Plinius ipse: _In conchyliata veste cetera eadem sine buccino._

Ratio vero, et summa succi purpurarum, qua uterentur in hisce conchyliis tingendis, erat dimidium illius succi, qui in tingendis purpuris violaceis, et rubidis adhibebatur. Atque ita cum in istis purpuris violaceis, et rubidis 110. librae succi purpurarum adhiberentur, in purpuris conchyliatis caeruleis saturatioribus, caeruleis dilutioribus, et flavis tantum 55. librae succi purpurarum in singulas libras 10. vellerum tingendas adhibebantur. Aqua vero, quae in iisdem 55. libris succi purpurarum miscebatur (procul dubio eadem tertiae partis ratione) lotio, aut potius jure temperari consuevit. Idem Plinius prosequitur: _In conchyliata veste cetera eadem sine buccino, praetereaque jure temperatur aqua pro inviso humani potus excremento: dimidia et medicamina adduntur._

Atque ita, quemadmodum maxima succorum abundantia, quae erat 465. librarum, uti vidimus, reddebat duas austeriores purpuras violaceam, et rubidam, ita minima succorum exiguitas, quae erat 55. librarum, aut ad summum librarum 73. adjecta tertia parte aquae lotio aut jure permixta, tres praebebat floridiores conchyliatos colores caeruleum saturum, caeruleum dilutum, et flavum, qui ideo semiplenae purpurae habebantur, et ad hoc tincturae, et coloris discrimen significandum colores conchylii, non purpurae dicebantur, uti etiam cap. 12. innuimus. Concludit Plinius: _Sic gignitur laudatus ille pallor saturitate fraudata, tantoque dilutior, quanto magis vellera esuriunt._

Dibaphae, vel bis tinctae purpurae nominabantur ab antiquis scriptoribus. Cornelius Nepos apud Plinium lib. 9. cap. 39. _Huic successit dibapha Tyria._ Tibullus lib. 4. eleg. 2.

_Mollia caris_  
_Vellera det succis bis madefacta Tyros._  
&emsp;&emsp;&emsp;&emsp;&emsp;&emsp;Lucanus Pharsaliae lib. 10.:  
_Strata micant, Tyrio quorum pars maxima fuco_  
_Cocta diu, virus non uno duxit aheno._  
&emsp;&emsp;&emsp;&emsp;&emsp;&emsp;Sidonius Apollinaris Carm. 15.:  
_Cujus bis coctus aheno_  
_Serica Sidonius fucabat stamina murex._

Sed nunc clare intelligere poterimus, quid sibi velint relati, aliique plurimi scriptores, qui dibaphas, seu bis tinctas purpuras nominarunt. Dibapharum igitur, aut bis tinctarum purpurarum nomine indigitant unas purpuras violaceas, et rubidas, quae duobus succis purpurarum, et buccinorum, duabusque cortinis tingebantur, non vero purpuras conchyliatas caeruleas saturas, caeruleas dilutas, aut flavas, quae una cortina, et uno succo purpurarum, eoque exiguo, nullo vero modo cortina, et succo buccinorum tingerentur.

Alto premit silentio Plinius colores nigros, lividos, rubicundos, candidos, eorumdemque tincturam. Dicemus tamen, quod veri similius sit. Tinctura purpurarum nigrarum, et lividarum duobus forte modis usuveniebat, nimirum vel natura, vel artificio. Natura quidem caeli, cum nempe purpurae in Gallia, in Ponto, ceterisque regionibus ad septentrionem vergentibus tingerentur, quibus locis purpurarum, et buccinorum succi nigriore colore producerentur, uti cap. 20. animadvertimus. Artificio vero, cum major quantitas nigri succi purpurarum, quam succi rubicundi buccinorum adhiberetur. Quoties enim data erat ratio librarum 200. rubicundi succi buccinorum, librarum 110. nigri succi purpurarum, ut fierent colores rubidi, et violacei, si major quantitas succi nigri purpurarum, minor vero succi rubicundi buccinorum adhiberetur, profecto nigrae, aut lividae purpurae, ut quivis videt, fuissent educendae. Tinctura quoque purpurarum rubicundarum, aut candidarum vel natura, vel artificio usuvenire poterat. Natura, cum purpurae in Perside, in India, ceterisque hujusmodi regionibus ad meridiem declinantibus inficerentur, quibus locis purpurarum, et buccinorum succi vividiori rubicundo colore fulgerent, uti cap. 20. vidimus. Artificio vero, cum major quantitas rubicundi succi buccinorum, quam nigrioris succi purpurarum adhiberetur, et maxime adjecto melle purpuris rubicundis, et adjecto oleo albo purpuris candidis, uti Persae, et Indi solebant juxta Plutarchi testimonium, quod cap. 10. retulimus.

Hinc facile etiam erui poterit colorum purpureorum tinctura, quos mixtos vocavimus, et quorum etiam tincturam reticuit Plinius. Scimus enim ex poenitentia enatos istos colores, et artifices, cum aliquem ex simplicibus purpureis coloribus suo artificio jam confectum, tamquam minus splendidum, reprobassent, eum veluti diffingentes, et delentes alium simplicem purpureum colorem altero artificio induxisse: verum tali ratione neque unum, neque alterum colorem simplicem purpureum, sed medium quemdam defluxisse colorem utrique simplici assimilem, eumque mixtum colorem casu ita enatum placuisse, et postea ex industria non casu procudi consuevisse. Plinius relato lib. 9. cap. 41.: _Poenitentia hoc primum debuit invenisse, artifice mutante quod damnabat: inde ratione nata votum quoque factum e vitio portentosis ingeniis, et gemina demonstrata via luxuriae, ut color alius operiretur alio, suavior ita fieri, leniorque dictus._

Cum igitur artifices lanam prius buccinorum, dein purpurarum succo mergentes violaceum colorem condidissent, iterum lanam ipsam prius purpurarum, deinde buccinorum succo mergentes, quasi colorem Tyrium rubidum producturi, ex hac artificiorum mixtura medium quemdam colorem inter violaceum, ac rubidum Tyrium depromebant, qui ideo Tyriamethystinus, aut Tyrianthinus vocaretur.

Ita quoque cum rubidum Tyrium intincta prius lana in succo purpurarum, deinde buccinorum confecissent, iterum intincta eadem lana in uno exiguo purpurarum succo, lotio tantum, aut jure temperato, et buccinorum succo omisso, tres medios colores excudebant, unum, qui medius esset inter Tyrium rubidum, et caeruleum saturum, alterum, qui medius esset inter Tyrium rubidum, et caeruleum dilutum, alterum denique, qui inter eumdem Tyrium rubidum, et flavum medius esset.

Demum cum prius succo purpurarum, deinde buccinorum fucata lana Tyrium ipsum rubidum parassent, in coccineum succum mergentes, colorem quemdam medium inter rubidum, et rubicundum, et inter purpureum, coccineum colorem, qui Hysginus color est, efficiebant.

## Caput 26.

_De foetore purpurarum, et Purpurariis._

Lanas vero ita infectas gravissimo pisculento foetore oluisse omnino oportuit. Plinius lib. 9. cap. 35.: _Virus grave in fuco._ Martialis lib. 2. epigr. 16.

_Quid torus a Nilo, quid Sidone tinctus olenti?_  
&emsp;&emsp;&emsp;&emsp;&emsp;&emsp;Idem Martialis lib. 1. epigr. 50.:  
_Olidaeque vestes murice._

Hinc Strabo Geogr. lib. 16. ob plurima baphia aerem Tyri graviorem affirmat. πολυ γαρ διητασται πασων η τυρια καλλιστη πορφυρα... και δυσδιαγωγον μεν ποιει την πολιν η πολυπληθια των βαφεων. _Tyria enim purpura optima omnium perhibetur... Maxima hujusmodi (officinarum multitudo urbem reddit paullo graviorem._

Denique Martialis ipse lib. 4. epigr. 4. purpurarum foetorem etiam graveolentiorum corporum paedori comparat. En totum ipsum Epigramma:

_Quod siccae redolet palus lacunae,_  
_Crudarum nebulae quod Albularum,_  
_Piscinae vetus aura quod marinae,_  
_Quod pressa piger hircus in capella,_  
_Lassi bardaicus quod evocati,_  
_Quod bis murice vellus inquinatum,_  
_Quod jejunia Sabbatariorum,_  
_Maestorum quod anhelitus reorum,_  
_Quod spurcae moriens lucerna Ledae,_  
_Quod ceromata faece de Sabina_  
_Quod vulpis fuga, viperae cubile,_  
_Mallem, quam, quod oles, olere, Bassa._

Hinc Cassiodori temporibus, ut ipse ait lib. 1. epist. 2., conchae istae non jam statim ac occisae fuissent, ut Aristotelis, et Plinii tempore usuveniebat, sed sex fere post mensibus, quam intreiissent, (et certe quam coctae fuissent,) ad tincturam vocabantur, idque adeo, ut teter ille pisculentus odor, quem diximus, interea evanesceret, nec in purpureas vestes transiret. _Mirum est, substantiam illam morte confectam cruorem de se post spatia tam longi temporis exsudare, qui vix solet vivis corporibus vulnere sauciatis effluere. Nam cum sex pene mensibus marinae delitiae a vitali fuerint vigore separatae, sagacibus naribus nesciunt esse gravissimae, scilicet ne sanguis ille nobilis aliquid spiraret horroris._ Hinc ab antiquis omnino tollendus erat hic foetor odoratis aromatibus, quibus aromatibus purpuream lanam ante perfunderent, quam eam nerent, texerent, aut in vestes inducerent. Et haec profecto caussa erat, qua odoratae purpurae omnes ob antiquis gestarentur. Martialis lib. 9. epigr. 63.:

_Tinctis murice vestibus quod omni_  
_Et nocte utitur, die Philenis,_  
_Non est ambitiosa, nec superba,_  
_Delectatur odore, non colore._

Enarrabimus cap. 29. jam pridem in sepulcro prope Romam purpureas vestes aromatum plurimo odore adhuc fragrantes, quae idipsum confirment, fuisse repertas.

Nomen _Purpurarius_ in inscriptionibus antiquis apud Gruterum, aliosque insciptionum collectores legitur. Caelius Rhodiginus lib. 8. cap. 11. purpurarum piscatores hos Purpurarios fuisse contendit. Eques vero Orsatius Marmorum eruditorum part. 2. inscriptionem adfert, in qua nomen _Purpurarius_ legitur, et fidem facit, in marmore inscriptionis ampullam quamdam, et lancem prominentes videri, illam nimirum tamquam purpureum succum excoctum, et diffusum continentem, istam vero jam purpura tinctam lanam ad vendendum appendentem. Igitur Purpurarius non purpurarum captor, aut piscator, sed infector fuit. Confirmat rem Julius Pollux Onomastici lib. 5. cap. 33.: Ο δε καταβαπτων αυτα πορφυροβαφος. _Qui vero haec tingit, purpurarius_ (vocatur). Nec non Aelianus de natura anim. lib. 16. cap. 1.: Ανηρ πορφυρευς οταν θηρατι πορφυραν, ουκ εις ανθρωπων τροφην. αλλ' εις εριον βαφην. _Purpurarius, si postquam purpuram non in hominum cibum, sed ad tingendas lanas comprehenderit._ Immo compertum est, piscatores purpurarum non Purpurarios, sed Murilegulos fuisse vocatos. Adest in Codice Justinianeo Titulus 7. libri 11. de Murilegulis, et Gynaeciariis, quem cap. 56. describemus.

## Caput 27.

_De mutatione versicolori colorum purpureorum._

Purpurae ita fucatae quatuor summis dotibus excelluere, quae cuivis facile admirationem iniiciant. Harum prima color quidam versicolor fuit, quem nos Itali _cangiante_ appellamus.

Anno 537. ab urbe condita, Q. Fabio, T. Sempronio Coss., ardente secundo Punico bello lex Oppia lata est, cujus haec erat sententia juxta T. Livium lib. 34. cap. 1.: _Ne qua mulier plus semuncia auri haberet, neu vestimento versicolori uteretur._

Duabus apud Latinos significationibus vox _versicolor_ gaudebat. Apud posteriores Latinos vestis versicoloria eam vestem significabat, quae album suum naturalem colorem in quemcumque sive conchyliis, sive herbis factum colorem mutasset, quemadmodum colorea vestis eam significabat, quae album naturalem colorem suum adhuc servabat. Haec significatio apud Jurisconsultos maxime reperitur, et praesertim apud I. C. Ulpianum in 50. 70. §. de versicoloribus tit. 3. de Legatis, et apud I. C. Paullum in 50. 78. §. Coccum, eodem tit. de Legatis. Sed apud antiquiores Latinos vox _versicolor_ procul dubio eam vestem tantum significabat, quae colore illo vario, et instabili ornabatur, quem nos _cangiante_ appellamus. Plinius lib. 28. cap. 8. de Chamaellonte loquens, qui semper colorem mutare putatur: _Nullum animal pavidius existimatur, et ideo versicoloris mutationis._ Idem Plinius lib. 9. cap. 17. agens de mullo pisce. _Mullum expirantem versicolori quadam, et numerosa varietate spectari._ Cicero Finium lib. 3. de pavonum, et columbarum pennis versicoloribus: _Ut pennae pavoni, ut plumae versicolores columbis._ Tertullianus cap. 3. de Pallio, de iisdem pavonibus verba faciens: _Omni syrmate solutior, qua caudae jacent, multicolor, et discolor, et versicolor, toties mutanda, quoties movenda._ Quintilianus metaphorice in prooemio lib. 8.: _Illa translucida, et versicolor quorumdam elocutio._ Virgilius Aeneidos lib. 10. de politis armis vario colore fulgentibus dicens:

_Astur equo fidens, et versicoloribus armis._

Denique idem Sidonius Apollinaris lib. 1. epist. 10., licet aetatis longe posterioris, agens de irroratarum herbarum iride:

_Aut sub versicoloribus figuris_  
_Vernans herbida crusta sapphiratos_  
_Flectit per prasinum vitrum lapillos._

Antiquissima vero aetas legis Oppiae caussam dicit, eamdem legem procul dubio ita protulisse vocem hanc _versicolor_, ut colorem varium, et mutabilem ostendat. Observandum deinde per hanc legem non herbaceas, sed purpureas tantum vestes fuisse vetitas. Apparet enim primo legem Oppiam latam, ut domesticis sumptibus sublatis viri aptiores essent ad juvandam pecunia rempublicam, quae rebus omnibus tunc indigebat. Livius eodem loco: _Apparet ob inopiam, et miseriam civitatis, quia omnium privatorum pecuniae in usum publicum vertendae erant, istam legem scriptam._ Verum haec domesticorum sumptuum diminutio haberi quidem potuisset, si purpurae fuissent vetitae, quae immenso venibant, uti cap. 48. videbimus, non vero si colores herbacei vetiti fuissent, qui minimi emebantur, uti cap. 50. demonstrabimus. Sed immo conceptis verbis ipse Livius purpuram tantum nomine versicolorium vestimentorum a lege Oppia vetitam affirmat. Ita enim ille Catonem inducit in legem dicentem: _Quid honestum dictu saltem seditioni praetenditur muliebri? Ut auro, et purpura fulgeamus, inqujunt._ Ita deinde inducit Tribunum Valerium pro lege loquentem: _Purpura viri utemur... feminis dumtaxat purpurae usum interdicemus?_ Si igitur lex Oppia et purpureos, et herbaceos colores vetuisset, vox ejusdem _versicolor_ omnem factitium colorem procul dubio significaret. Sed cum lex Oppia unos purpureos colores vetuerit, hac etiam ratione ejusdem vox _versicolor_ varium, et mutabilem colorem purpurarum significat, et ostendit.

Et profecto res ita est. Antiquae purpurae non semper suos plurimos, quos diximus, colores ostentabant, sed immo totae nigrae e conspectu, sive contra spectatae, suos illos optimos colores violaceos, rubidos, caeruleos, flavos, aliosque sive simplices, sive mixtos, quos enarravimus, tunc tantum aperiebant, cum illae suspicerentur, cum nempe ex imo ad summum, aut aliis hujusmodi statibus aspicerentur, id quod in versicoloribus omnibus usuvenire consuevit. Plinius lib. 37. cap. 9. genus quoddam amethystorum damnat, quod suspectu colorem violaceum non ostenderet, quemadmodum in purpureis coloribus usuvenisse adfirmat: _Quintum (genus amethystorum) ad viciniam crystalli descendit albicante purpurae dejectu. Hoc et minime probatur, quando praecellens debet esse in suspectu velut ex carbunculo refulgens quidam in purpura leviter roseus nitor._ Idem Plinius lib. 9. cap. 36. clarius dicit, purpuram rubidam Tyriam fuisse nigram aspectu, et tantum suspectu rubidam, idest cum ex imo ad summum spectaretur: _Color sanguinis concreti nigricans aspectu, idemque suspectu refulgens._ Seneca Naturalium Quaest. lib. 1. cap. 5. postquam colores Iridis caelestis affirmavit omnes versicolores esse, (quod quibusdam reflexionis angulis aspiciantur, quibusdam vero evanescant) statim eosdem Iridis colores purpureis coloribus aequiparat, qui quoque, ut ipse ait, extolli, et suspendi, nimirum in angulo ipsius reflexionis radiorum collocari debent, alio omni statu evanescentes: _Sunt etiam quidam colores, qui ex intervallo vim suam extendunt. Purpuram Tyriam, quo melior, saturiorque est, eo oportet altius teneas, ut fulgorem suum ostendat. Non tamen ideo non habet illa colorem, quia quem optimum habet, non quomodocumque explicetur, ostendit._ Macrobius Saturnal. lib. 2. narrat, querenti Augusto obscuritatem purpurae Tyriae venditorem dixisse, extolli, et suspici eam oportuisse, ut color ejus optimus rubidus videretur, eique ita multo sale respondisse Augustum ipsum: _Cum de Tyriae purpurae, quam emi jusserat_ (Augustus) _obscuritate quereretur, dicente venditore: erige altius, et suspice: his salibus usus est. Quid ergo? Ut populus Romanus dicat me bene cultum, in solario ambulaturus sum?_ Hic vero animadvertisse liceat, hunc artificem, qui purpuram nigriorem Augusto vendidit, illum fortasse Cn. Hiaium Doryphorum fuisse, qui purpurarius Augusti nominatur in hac inscriptione apud Muratorium pag. 903. n. 8. Cn. HIAIVS. DORYPHORVS. PVRPVRARIVS AVGVSTI. Plinium quoque dixisse vidimus in lib. 9. cap. 36. de Tyria purpura loquentem: _Nigrantis rosae color sublucens_; et Virgilium Georgicon lib. 4. describentem amelli florem: _Violae sublucet purpura nigrae._ Haec autem Virgilii, et Plinii verba _sublucet_, et _sublucens_, aliaque similia plurimorum scriptorum verba, quae passim occurrunt, liquidissime etiam demonstrare videntur, flavos, caeruleos, rubidos, violaceos, aliosque purpureos, quos diximus, colores non semper apparuisse, sed tantum inter quamdam obscuram nigritiem, juxta varios vestis status idemtidem effulsisse, uti in versicoloribus omnibus contingit. Erant igitur purpurae omnes versicolores, idest nigrae aspectu, suspectu vero, aut transverso conspectu vel violaceae, vel rubidae, vel caeruleae, vel flavae, vel alio ex relatis coloribus donatae apparebant, uti quoque caelestis Iris, herbarum iris, arma polita, columbarum, et pavonum plumae, nigrae quoque aspectu sunt, suspectu vero, aut despectu, aut transverso conspectu, nimirum propriis reflexorum radiorum angulis constitutae, iisdem flavis, caeruleis, rubidis, violaceis coloribus statim laetissimae apparent, uti cuique est notissimum.

## Caput 28.

_De splendore colorum purpureorum._

Purpurarum colores nedum erant varii, aut versicolores, sed etiam ignei, splendentes, et scintillantes, quae secunda erat eorum dos. Jam primum enim versicolores omnes colores semper lucere, et coruscare quisque novit. Audivimus deinde Plinium lib. 37. cap. 9. describentem purpuram violaceam simillimam amethystis, et proinde earumdem amethystorum vivido fulgore donatam: _Principatum amethysti Indicae tenent... Caussam nominis afferunt, quod usque ad vini colorem accedens, priusquam eum degustet, in violam desinat, fulgorque quidam in illa sit purpurae, non ex toto igneus, sed in vini colorem deficiens. Indicae absolutum felicis purpurae colorem habent._ Immo observandum, eodem loco Plinium asseverare, fulgorem purpurarum ex toto fuisse igneum, eumque igneum purpurae fulgorem in amethystis Indicis integrum effulsisse, in ceteris fuisse desideratum: _Fulgorque quidam in illa sit purpurae, non ex toto igneus... Indicae absolutum felicis purpurae colorem habent._

Vidimus quoque eumdem Plinium lib. 37. cap. 9. genus quoddam amethystorum damnantem, quod illis non esset fulgor ille purpureus, qui fulgori vividissimi carbunculi similis esse consuevit: _Quintum_ (amethystorum genus) _ad viciniam crystalli descendit, albicante purpurae dejectu. Hoc et minime probatur, quando praecellens debet esse in suspectu velut ex carbunculo refulgens quidam in purpura leviter roseus nitor._ Claudianus in 4. Honorii Consulatum non solum flammas arcanas purpurae amethystinae, et caeruleae nuncupat, quasi purpuras violaceas, et caeruleas non minus versicolores, quam coruscantes more flammae diceret, sed etiam eumdem igneum splendorem esse affirmat tam Sidoniis purpuris, quam gemmis Rubri, aut Indici maris:

_Amethystus inest, et fulgor Iberus_  
_Temperat arcanis hyacinthi caerula flammis._  
_Quis junxit lapides ostro, quis miscuit ignes_  
_Sidonii, Rubrique maris?_

Verba quoque _fulgor, nitor, splendor, ardor purpurae, purpura fulgens, nitens, splendens, ardens_, quibus semper antiqui scriptores ad purpuram indigitandam utuntur, quaeque verba ubique in eorum libris prostant, verissimam hanc, quam dicimus, purpureorum colorum scintillationem, et coruscationem aequo modo clarissime ostendunt. Hinc etiam Ovidius Fastorum lib. 6. purpureorum colorum splendorem almae lucis ardori comparat:

_Laetaque purpurea luce refulsit humus._

Nec non Catullus in Epithalamio Pelei, et Thetidis:

_Purpureaque procul nantes a luce refulgent._

Hinc etiam Horatius ode 2. lib. 3. purpurae nitorem ipsorum siderum ardentissimae scintillationi anteponit:

_Nec purpurarum sidere clarior_  
_Delenit usus._

Si autem hae purpurae, uti flammae, gemmae, et sidera etiam in umbra coruscabant, facile cuivis est intellectu, quot innumerabilibus radiis fulgentissimae istae purpurae ad solem positae emicarent, et uti sol ipse arderent. Id confirmat Claudianus in 4. Honorii Consulatum:

_Vestis radiato murice solem_  
_Combibit._

Nonnus etiam Dionys. 40. v. 309. scintillas maris, et humidum ignem purpuras vocat, ut flammeam illam scintillationem, qua fulgerent, vividissime exprimeret. Sic inquit:

Και Τυριης σκοπιαζε δεδευμενα φαρεα κοχλω,  
Πορφυρεους σπινθηρας ακο τιζοντα θαλασσης,  
Ηιχι κυων αλιεργος επ αιγιαλλοισιν ερεπτων  
Ενδομυχον χαροπησι γενειασι θεσκελον ιχθυν,  
Χιονεας μορφυρε παρηιδας αιματι κοχλου,  
Χειλεα φοινιξας  διερω πυρι,  
_Et Tyria conspexit tincta vestimenta concha_  
_Purpureas scintillas ejaculantia maris,_  
_Ubi canis in mari laborans in littore comedens_  
_Intus latentem fulvis maxillis divinum piscem_  
_Niveas purpurabat genas sanguine conchae_  
_Labia cruentans humido igne._

Et vividius Julius Pollux Onomastici lib. 1. cap. 4.: Χαιρει δε ηλιω ομιλουσα της πορφυρας βαφη. και η ακτις αυτην αναπυρσευει, και πλειω ποιει και φαιδροτεραν την αυγην, εκφοινισσομενην εκ του ανω πυρος. _Sole autem gaudet purpurae tinctura. Et lux eam inflammat, splendoremque ejus reddit pleniorem, splendidiorem, et caelesti igne coruscantem._

Primis hujusce libri capitibus jam satis a nobis demonstratum est, purpuram violaceam violae, rubidam sanguini concreto, caeruleam saturam hyacintho, caeruleam dilutam flori malvaceo, flavam calthae, aliasque purpuras aliis hujusmodi floribus, et corporibus fuisse similes. Ea tamen coloris tantum, non vero splendoris similitudo fuit existimanda. Illi enim flores, et corpora colores fixos, constantes, et inertes tantum ostendunt. Purpurae autem colores eosdem vividissimos, et fere radiantes gerebant. Tanto igitur purpurae floribus, et corporibus ipsis praestiterunt, licet colore similes, quanto colores naturae versicolores, vividi, et scintillantes iisdem naturae coloribus fixis, constantibus, et inertibus antecellere conspiciuntur. Erant igitur purpurei colores non tantum versicolores, et varii, sed etiam coruscantes, et ardentes, quemadmodum colores Iridis caelestis, iridis herbarum, armorum politorum, columbarum, et pavonum, ignitae flammae, gemmarum coruscantium, stellarum, et scintillantissimi solis ipsius, qui coruscantes colores procul dubio purpureorum colorum, de quibus loquimur, vividissimae, et unicuique adhuc spectabiles, et admirandae imagines certissime sunt habendae.

## Caput 29.

_De immortalitate colorum purpureorum._

Tertia purpureorum colorum dos erat immortalitas. Et profecto sal, oleum, et bitumen marinum, quibus madent conchylia, et corpora maritima omnia, diuturnitatem, et tenacitatem quamdam fere indelebilem coloribus purpureis praebere debuerunt. Cassiodorus lib. 1. epist. 2. autumat prius vestes, quam vestium ipsarum purpureos colores consumi consuevisse: _Haec cum infecta semel substantia perseverat, et nescit ante subtrahi, quam vestis possit absumi._ Priscus Philosophus Lucretius lib. 6. de doctrina nostrorum hominum circa corporum attactionem loquens, valida cohaesione picis, glutinum, et calcis arena mixtae enarrata, statim tenacissimam colorum purpureorum cohaesionem addit, qui purpurei colores ea vi, ut ipse ait, lanae commiscebantur, et adhaerebant, ut infinitae omnes maris aquae ad eosdem colores vel delendos, vel saltem minuendos nullo modo suppetere potuissent:

_Purpureusque colos conchylii jungitur una_  
_Corpore cum lanae, dirimi qui non queat usquam,_  
_Non si Neptuni fluctu renovare operam des,_  
_Non mare si totum velit eluere omnibus undis._

Refert Appianus Alexandrinus in libro de bello Mithridatico triumphasse Pompeium de Mithridate, chlamyde Alexandri magni indutum, ut ajebant: Αυτος δε ο Πομπηιος επι αρματος ην, και τουδε λιθοκολλητου, Χλαμυδα εχων, ως φασιν, Αλεξανδρου του Μακεδονος. _Pompeius ipse curru vehebatur gemmis, auroque splendens, chlamyde, ut ajunt, Alexandri Macedonis indutus._ Plutarchum in ejusdem Alexandri magni Vita referentem, hunc Regem Susis occupatis ibi reperisse immensam purpurarum vim, quae recentissimae viderentur, licet biscentum prius annis ibi repositae fuissent: Οπου φασι και πορφυρας Ερμιονικης ευρεθηναι ταλαντα πεντακισχιλια, συγκειμενης μεν εξ ετων δεκα δεοντων διακοσιον, προσφατον και το ανθος ετι και νεαρον φυλαττουσης. _Ubi ajunt, reperta fuisse quinque millia talenta purpurae Hermionices ante annos 190. ibi repositae, et florem, ac colorem recentem adhuc servantis._ Narrat Plinius lib. 8. cap. 48., praetextam purpuream, qua Servius Tullus signum Fortunae ornaverat, durasse 560. annis usque ad mortem Seiani, qui Tiberii celeberrimus minister fuit, eoque longissimo temporis spatio nec purpureum illius vestis colorem ullo modo dilapsum esse, nec ullum teredinum damnum subisse, quibus teredinibus fortasse marinum ipsum sal, oleum, et bitumen inimicum esset: _Servii Tullii praetextae, quibus signum Fortunae ab eo dicatae coopertum erat, duravere ad Seiani exitum; mirumque fuit, nec defluxisse eas, nec teredinum injurias sensisso annis 560._ Refert Pignorius in suis annotationibus ad librum Cartarii de imaginibus Deorum, anno 1606. prope Romam monumentum quoddam detectum, quod Attilii Calatini fuisse tunc temporis est creditum, et in eo duas vestes laneam, et sericam purpureo colore infectas repertas fuisse. Reliquiae harum vestium purpurearum servantur adhuc Romae in Museo Collegii Romani, et Pisauri in Museo 150. Equitis Annibalis ex Abbatibus Oliverii Jordanii, quem libens volens honoris caussa nomino. Pallidulus erat harum vestium color, similisque colori foliorum aridorum, quem colorem procul dubio tot saeculorum aetas, ipsiusque humecti sepulcri situs produxerat. Vestis lanea quibusdam purpureis latis fasciis, sive taeniis distinctas habebat oras, et proinde toga praetexta erat, uti cap. 41. videbimus. Color vero purpureus similis erat colori lapidis porphyritis, et proinde rubidus Tyrius erat, uti cap. 5. demonstravimus. Incipit Pignorius ipse: _L'anno 1608., il mese di febbraio lavorandosi una vigna de' Signori Lani fuor della porta detta di S. Sebastiano vicino a capo di bove... s'è scoperto un pilo antico coperto, di lavoro schietto, ma bene inteso, e senza memoria alcuna. Si trovò in esso un panno ben conservato di finissima lana, ed un vestito serico, ambedue di quel colore, che mostra la foglia secca, e tiravano al ferrugineo, come dicono i Latini_, (hic Pignorius ferrugineum perperam intelligit colorem rubiginosum, qui fere similis sit aridorum foliorum colori, quemadmodum cap. 3. observavimus,) _con certe strisce larghe nel panno di lana, che erano di colore purpureo, ed odoravano molto ambidue questi vestiti di odore, che teneva dell' aromato._ (Hinc allatis minutis aliquot rationibus, ut illud Attilii Calatini sepulcrum fuisse fidem faciat, addit:) _Il panno, che io stimo, che fosse clamide_ (toga praetexta potius: praetextis enim Romae, chlamydibus militiae tantum Romani utebantur) _molto ricco, e copioso di roba... Il colore di detto panno io non dubito, che fosse di porpora nell' estremità, poichè se ne vede ancora il segno. Nè era la porpora di un sol colore, come alcuni s'immaginano; poichè scrive Vitruvio, che se ne trovava di tirante al nero, di rossa, e di violacea... Questa nostra sarà dell' altra, del color del porfido, che dalla purpura s'è pure buscato il nome di porfirite._ Hinc Tyria purpura fuit, quae rubido colore uti lapis porphyrites gaudebat, quemadmodum cap. 5. animadvertimus.

## Caput 30.

_De mollitie colorum purpureorum._

Tenerrima mollities quarta dos erat, qua purpurae antiquae celebrabantur, ab eodem sale, oleo, et bitumine marino forte et ipsa profecta. Juvenalis Sat. 12.:

_vestem_  
_Purpuream, teneris quoque Maecenatibus aptam._  
&emsp;&emsp;&emsp;&emsp;&emsp;&emsp;Tibullus lib. 4. eleg. 4.  
_Mollia caris_  
_Vellera det succis bis madefacta Tyros._

Vopiscus in Vita Carini: _Jam quid lineas petitas Aegypto loquar? Quid Tyro, et Sidone tenuitate perlucidas, micantes purpura, plumandi difficultate pernobiles?_ Lampridius in Alexandri Vita hunc optimum Imperatorem refert vestibus lineis puris non auro, non purpura distinctis indui solitum, caussamque hujus rei interserentem, aurum rigidas efficere vestes, a mollitie vero lini purpurarum mollitiem satis rependi: _Boni linteaminis appetitor fuit, et quidem puri dicens: Si lintei iccirco sunt, ut nihil asperum habeant, quid opus est purpura? In lintea autem aurum mitti etiam dementiam judicabat, quum asperitati adderetur rigor._ Hasce auctoritates experientia sequatur. Vestes purpureas in relato prope Romam monumento repertas inusitata mollitie insignes testatur Pignorius ipse, ut superiore capite audivimus, et reliquiae, quae Romae, et Pisauri sunt, uti eodem capite diximus, eamdem mollitiem confirmant.

Si quatuor, quas memoravimus, antiquarum purpurarum dotes etiam aetate hac nostra mirabiles esse possent, qua certe aetate tot eximiis dotibus ornatum artificium nullum reperitur, multo magis tertia, et quarta dos, nimirum coloris immortalitas, et vestis mollities celebranda fuit ab antiquis, utpote qui lineis fere non utentes, laneisque vestibus tantum corpora circumdantes, eas saepius inquinare, et hinc assiduis loturis apud fullones eas subiicere cogebantur. Quare antiqui populi vel laneas vestes ferre consuevere naturali albo colore donatas, qui numquam loturis dilabitur, vel purpureis coloribus infectas, qui etiam nullis umquam loturis evanescebant, uti est demonstratum.

## Caput 31.

_De materia vestium purpurearum._

Cum antiqui homines ex quatuor materiis distinctis vestes sibi construerent, nimirum lana, serico, lino, bombycino juxta Ulpianum in lib. 23. de auro, et argento legato: _Vestimentorum sunt omnia lanea, lineaque, vel serica, vel bombycina_; hinc eadem omnia vestium genera purpureis coloribus procul dubio infecerunt.

Lana secundum pelles antiquior vestium materies, fucata profecto fuit coloribus purpureis ab antiquis. Res in comperto est, et testimonia fere omnia veterum id probant, quae per hunc librum relata prostant.

Sericum antiquis temporibus apud populos Seres tantum excultam, qui inter Sinas, et Indiam incolebant, Alexandri magni victoriae Graeciae tradidere, et victoriae Asiaticae Romanorum tradidere Italiae. Pari pondere auri id nobile filum a Graecis Latini, a Persis Graeci, et ab Indis, et Seribus Persae comparabant, quousque Justinianus Imperator ova ipsa sericarum erucarum ab Indis in Graeciam traduci curavit, uti est notissimum. Statim vero antiqui nostri homines purpureis coloribus sericum ipsum nobilitavere, summo pretio purpurarum summum serici pretium cumulantes. Pauca veterum testimonia, quae probent, sericum quoque purpureum fuisse, afferimus, aliis omissis. Seneca Hippolyti Act. 2. Scen. 1.:

_Removete famulae purpura, atque auro illitas_  
_Vestes, procul sit Tyrii muricis rubor,_  
_Quae fila ramis ultimi Seres legunt._  
&emsp;&emsp;&emsp;&emsp;&emsp;&emsp;Martialis lib. 3. epigr. 82.  
_Effultus ostro, sericisque pulvinis._  
&emsp;&emsp;&emsp;&emsp;&emsp;&emsp;Claudianus in 4. Honorii Consulatum:  
_tribuere colorem_  
_Phoenices, Seres subtegmina, pondus Hydaspes._  
&emsp;&emsp;&emsp;&emsp;&emsp;&emsp;Boethius de Consol. Philosophiae lib. 2. metr. 5.:  
_Non lucida vellera Serum_  
_Tyrio miscere veneno._  
&emsp;&emsp;&emsp;&emsp;&emsp;&emsp;Sidonius Apollinaris Carm. 15.  
_cujus bis coctus aheno_  
_Serica Sidonius fucabat stamina murex._  
&emsp;&emsp;&emsp;&emsp;&emsp;&emsp;D. Paullinus Poem. 22.:  
_Isaias rigida cingendas veste minatur,_  
_Quae modo purpureis serica mixta gerunt:_

Vopiscus in Aureliani Vita: _Quum ab eo uxor sua peteret, ut unico pallio blatteo serico uteretur._ Lex 1. Lib. 4. tit. 40. in Justinianeo Codice: _Fucandae, atque distrahendae purpurae vel in serico, vel in lana._

Linum et ipsum antiquissimam vestium materiem rarius purpureis maduisse coloribus reperimus. Cleopatram legimus tantum famosam Aegypti Reginam per notissimam luxuriem purpureis decorasse coloribus linea vela suae navis praetoriae in celebri apud Actium pugna, et Romanos purpureis coloribus fucasse tantum amplissima linea vela, quibus theatra, et amphitheatra ad arcendum solem, et pluviam obtegerent, quaeque vela, et scenam, et arenam, et spectatores, et totum illud maximum concilium purpureo colore floridissime inficerent, et inflammarent. Duobus hisce casibus exceptis, antiquos legimus lineorum magis candore, quam purpureo colore esse delectatos. Plinius lib. 19. cap. 1.: _Tentatum est tingi linum quoque, et vestium insaniam accipere... Velo purpureo ad Actium cum M. Antonio Cleopatra venit, eodemque effugit. Hoc fuit imperatoriae navis insigne. Postea in theatris tantum umbram fecere, quod primus omnium invenit Q. Catulus, cum Capitolium dedicaret. Carbasina deinde vela primus in theatro duxisse traditur Lentulus Spinther Apollinaribus ludis. Mox Caesar Dictator totum forum Romanum intexit, viamque sacram a domo sua ad clivum usque Capitolinum, quod munere ipso gladiatorio mirabilius visum tradunt... Vela nuper colore caeli stellata per rudentes, terra etiam in amphitheatris principis Neronis rubente... Cetero mansit candori pertinax gratia._ Plutarchus in Vita Antonii refert pariter de Cleopatra, ipsam velis purpureis instruxisse navim, qua primum ad ipsum Antonium, a quo multis litteris evocata fuerat, contendit: Ου ουτω κατεφρονησε, και κατεγελασε του ανδρος, ωσττε πλειν ανα τον Κυδνον ποταμον εν πορθμιω χρυσοπρυμνω, των μεν ιστιων αλουργων εκπεπετασμενων, της δ' ειρεσιας αργυραις κωπαις αναφερομενης προς αυλον αμα συριγξι, και κιθαραις συνηρμομενης. _Adeo Antonium ludibrio, risuique habuit, ut Cydno amne subveheretur lembo, cujus aurea puppis erat, velis passis purpureis, remis argenteis, qui ad tibiarum, fistularum, cithararumque sonum concinne agerentur._ Lucretius lib. 4. de natura rerum:

_Et volgo faciunt id lutea, russaque vela,_  
_Et ferrugina, cum magnis intenta theatris,_  
_Per malos volgata, trabeisque trementia flutant._  
_Namque ibi consessum caveai subter, et omnem_  
_Scenai speciem, patrum, matrumque, deorumque_  
_Inficiunt, coguntque suo fluitare colore._  
_Et quanto circum mage sunt inclusa theatri_  
_Moenia, tam magis haec intus perfusa lepore_  
_Omnia conrident conrepta luce diei._

Contra ea byssus subtillimum lini Aegyptii genus prae ceteris lineis vestibus purpura tingi consuevit. Fortunatus lib. 7. poem. 3.:

_Veste superposita bis cocto purpura bysso,_  
&emsp;&emsp;&emsp;&emsp;&emsp;&emsp;Idem lib. 2.  
_Alter palmatae, trabeae nitet alter honore,_  
_Pingit et ornatum gemma, aurum, purpura, byssus:_

Salomon in Proverb. cap. 31.: _Purpura, et byssus indumentum ejus._ B. Lucas cap. 16. v. 19. _Induebatur_ (Epulo) _purpura, et bysso._

Bombycinum tandem erat serici genus, quod in Arabia, Assyria, et Insula Coo a vermibus educebatur, qui longe a sericis erucis differebant juxta Aristotelem lib. 5. cap. 19. de histor. anim., Plinium lib. 11. cap. 22. 23., Isidorum lib. 19. cap. 22., et antiquum Juvenalis Scholiasten ad vers. 260. Sat. 6. Hoc vero bombycinum, utpote dotibus inferioribus donatum, serici postea cessit mollitiei non minus, quam subtilitati, et diuturnitati, penitusque in desuetudinem abiit, cum sericum ipsum Justiniani temporibus allatis sericis erucis ubique in Graecia vulgatum est. Tum vero bombycinum vulgi errore ad illud lini genus transiit significandum, quod nunc _cotone, bambace, bambagia_ appellamus, nomine satis aperte ex Latino verbo _bombycinum_ contorto. Veri autem simile est, Coas vestes sua subtilitate, et pelluciditate celebres, quae ex bombycino ibi producto componerentur, purpura etiam infectas fuisse. Horatius lib. 4. Ode 13.

_Nec Coae referunt jam tibi purpurae,_  
_Nec clari lapides tempora._  
&emsp;&emsp;&emsp;&emsp;&emsp;&emsp;Juvenalis Sat. 8.:  
_Spartana chlamys, conchylia Coa._

## Caput 32.

_De discrimine vestium purpurearum._

Antiqui homines principes vestibus totis purpureis per summam luxuriem induebantur. Achilles Tatius lib. 2. de Clitophontis, et Leucippes amoribus: Εωνητο δε η κορη τα προς την γαμον περιδεραιον μεν λιθων ποικιλων, εσθητα δε το παν μεν πορφυραν. _Emebat vero puella ad nuptias monile ex variis gemmis, vestem vero totam purpuream._ Etiam Commodus Imperator, uti ait Dion lib. 18. induebatur χιτωνα ολοπορφυρον _tunicam totam purpuream_. Circa hujusmodi vestem quoque Alexandrum magnum solitum irridere Antipatrum accipimus a Plutarcho in ejus Vita: Αντιπατρος τα ενδον ολοπορφυρος. _Antipater in interiori parte totus est purpureus._ Stephanus 3. in epistola ad Alduinum tom. 5. Conciliorum generalium B. Dionysium refert se vidisse indutum _pallio toto purpureo._

Plurimi vero satis esse ducebant, si vestes naturali albo colore donatas nonnullis tantum taeniis, fasciis, vittis, aut institis purpureis ornarent, quas taenias nos Itali _galloni, o guernizioni_ vocamus, iisque taeniis sive per medias vestes, sive circa vestium oras ductis. Septuaginta Interpretes in cap. 3. Isaiae: Και τα περιπορφυρα, και τα μεσοπορφυρα. _Vestes purpura ornatas, sive circa oras, sive circa medium._ Et Basilius ad eumdem locum: Τον εν τη εσθητι κοσμον των καλλωπιζομενων γυναικων, ως περιεργον διαβαλλει πορφυραν ποτε μεν κατα τα ακρα παρυφανοντων, ποτε δε κατα το μεσον αυτην εντιθεντων. _Ornatum mulierum, quo gloriam captant, tamquam superfluum perstringit; nam aut vestium oris attexebant purpuram, aut eam parti mediae immittebant._

## Caput 33.

_De clavis purpureis._

Taeniae autem istae aut vittae purpureae per medias vestes ductae clavi a 
Latinis dicebantur, quod fere longi clavi viderentur. Horatius lib. 1. Sat. 4.

_et latum demisit pectore clavum._

Quem locum ita Acron interpretatur: _Demisit pectore, idest media parte corporis._ B. Hieronymus lib. 2. Comment. in Isaiam ita memoratum locum Isaiae ipsius interpretatur: _Pro fascia pectorali, quam interpretatus est Symmachus, septuaginta tunicam μεσοπορφυραν, idest clavatam purpura transtulerunt._

Hi autem clavi, sive taeniae, aut vittae, aut fasciae purpureae per medias vestes ductae, eaedem erant, quae adhuc descendentes visuntur ante pectus, et post tergum a summo ad imum in mediis dalmaticis, sive colobiis, et penulis, sive planetis, quibus nostri Sacerdotes sacra facturi utuntur. Etymologicum lib. 19. cap. 22.: _Dalmatica vestis primum in Dalmatia provincia Graeciae texta est, tunica sacerdotalis candida cum clavis ex purpura._ Rabanus Maurus lib. Instit. Cleric. cap. 19. _Haec vestis_ (dalmatica) _in modum crucis est facta, et passionis Domini indicium est. Habet quoque et purpureos tramites ipsa tunica a summo usque ad ima ante et retro descendentes, nec non per utramque manicam._ Abdias in Hist. Apostolica lib. 9. de B. Bartholomaeo loquens: _Vestitur colobio albo clavato purpura._ Stephanus 3. in memorata ad Alcuinum epistola B. Dionysium se vidisse refert, _pulchra facie, capillis candidis, colobio indutum candidissimo purpura clavato._ B. Dorotheus Archimandrita doctrina 1.: Εχει δε το κολοβιον ομων τι ποτε πορφυρουν, τι θελει ειναι το σημειον το πορφυρουν. Εκαστος στρατευομενος τω βασιλει πορφυραν εχει εις το χλανιδιον αυτου. Επειδη γαρ ο βασιλευς πορφυραν φορει, παντες οι στρατευομενοι αυτω βαλλουσι πορφυραν εις τα χλανιδια αυτων. Τυτεστι το βασιλικον ενδυμα, ινα δια τουτου δειξωσιν οτι του βασιλεως εισι, και οτι αυτω στρατευονται. Ουτω και ημεις βαμβανομεν το σημειον το πορφηρουν εις το κολοβιον ημων, δεικνυοντες, οτι το χριστω εστρατευθημεν, και κρεωστουμεν υπομειναι ολα τα παθη μετα αυτου οσα υπεμεινεν δι ημας. _Habet vero colobium nostrum clavum purpureum. Quidnam designat clavus ille purpureus? Unusquisque regi militans habet purpuram in sago suo. Ex quo enim rex purpuram ferre coepit, omnes qui militant ei, immittunt purpuram in sagis suis, ut inde appareat regios illos esse, et regi commilitare. Sic et nos in colobio nostro purpureum clavum apponimus, ut demonstremus nos Christo commilitare, et debere tantum illius caussa perferre, quantum ille nostri caussa pertulit._ Eucherius lib. 2. ad Salonium: _Penula in Apostolo Latinum est. Est autem quasi lacerna descendentibus clavis._ Sedulius ad Epist. 2. B. Pauli ad Timotheum cap. 4. in Biblioth. Patrum tom. 5. part. 1.: _Penula Latinum est, idest lacerna clavata._

Hae etiam taeniae purpureae per medias vestes ductae, non tantum clavi, sed etiam viae, virgae, aliisque hujusmodi nominibus appellabantur, quae earumdem taeniarum longitudinem, et figuram clare significarent. Servius ad lib. 8. Aeneidos: _Virgatis lucent sagulis. Sagula virgata, quae habent in virgarum morem deductas vias. Et bene adlusit ad Gallicam linguam, per quam virga purpura dicitur. Virgatis ergo, ac si diceret purpuratis._ Julius Pollux Onomastici lib. 7. cap. 13. Αι μεν τοι εν τοις χιτωσι πορφυραι ραβδοι παρυφαι καλουνται. _Virgae autem purpureae in tunicis vocantur paryphae._ Antiquus Juvenalis Scholiastes ad Sat. 7. _Galli in sacris utuntur tunica in modum organi, utrimque decrescentibus virgulis purpureis._

Hae ipsae taeniae a Graecis vocabantur σημαδια _signa_, χωραι _viae_, σωληναι, _canales_, similibusque vocibus, quae earumdem taeniarum longam figuram ostenderent, quemadmodum vestis hujusmodi taeniis ornata πορφυρα ενυφασμενη, παρυφες, παραλουργες, παραπορφυρος a Graecis quasi vestis taeniis purpureis intexta dicebatur. Photius in excerptis Damascii in Vita Isidori: Κολωβων χιτωνα... πορφυροις πλατεσι σημαδιοις κεκοσμημενον. _Colobium, aut tunicam purpureis latis signis, aut clavis ornatam._ Achilles Tatius de Clitophontis, et Leucippes amoribus lib. 2.: Ενθα δε ταις αλλαις εσθησιν η χωρα της πορφυρας. _In aliis autem indumentis erat via purpurea._ Cedrenus in Vita Tiberii 2.: Των μερων φορουντων στολας σωληνωτας απο βλαττιου οξεος. _Partibus circi ferentibus vestes ornatas canalibus purpurae acutae, aut rubicundae._ Antiquum Lexicum Graecum: Πορφυρα ενυφασμενη. _Clavus._ Hesychius in suo Onomastico: Παρυφη, η εν τω χιτωνι πορφυρα. _Paryphe vocatur purpura in tunica._ Julium Pollucem mox audivimus dicentem. Αι μεν τοι εν τοις χιτωσι πορφυραι ραβδοι παρυφαι καλουνται. _Virgae purpureae in tunicis vocantur paryphae._ Idem alibi. Το δε παρυφες, και παραλουργες, το εκαθερωθεν εχων παρυφασμενην πορφυραν. _Vestis paryphe, et paralurges illa est, quae utrimque habet intextos clavos purpurae._

## Caput 34.

_De limbis purpureis._

Taeniae autem purpureae circa oras vestium ductae limi, limbi, fimbriae, et institae maxime in muliebribus vestibus dicebantur. Hyginus de limitibus: _Limites autem appellati a limo antiquo verbo, idest transversi; nam et limum cinctum ideo, quod purpuram transversam habeat._ Isidorus lib. 19. cap. 33. _Limus est cinctus, quem publici habent servi, et dictus limus, quia transversas habet purpuras._ Servius ad lib. 2. Aeneidos: _Alii limbum clavum transversum in veste existimant._

&emsp;&emsp;&emsp;&emsp;&emsp;&emsp;Virgilius lib. 4. Aeneidos:  
_Sidoniam picto chlamydem circumdata limbo._  
&emsp;&emsp;&emsp;&emsp;&emsp;&emsp;Et lib. 5. Aeneidos:  
_Victori chlamydem auratam, cui plurima circum_  
_Purpura Maeandro duplici Moelibea cucurrit._

Fimbrias autem purpureas hyacinthinas ipse Deus Hebraeos ferre jussit Numer. cap. 15. _Loquere filiis Israel, et dices ad eos, ut faciant sibi fimbrias per angulos palliorum, ponentes in eis vittas hyacinthinas._ Julius Pollux lib. 4. cap. 18. segm. 120.: Ενιαις δε γυναιξι, και παραπηχυ, και σιμμετρια, οπερ εστι χιτων ποδηρης, αλουργος κυκλω. _Nonnullae etiam mulieres armillam habent, et symmetriam, quae est tunica talaris purpuream fimbriam habens._ Idem Pollux lib. 7. cap. 13. segm. 48. Πορφυρομιγης δε εσθης, και χλαμυς, ουχ η συνυφαντος πορφυρα, αλλα τη εξ εριου φαιου ουση καταρχας εμεμικτο. _Purpura mixta autem vestis, aut chlamys, non purpurae mixta simul fuit, sed hac e fusca lana composita ipsis fimbriis purpura admiscebatur._ Et segm. 52. Τα δε περινησσα, υποκροσσον εστι περιβλημα, εχον τα νηματα εξηρτημενα, η πορφυρα κυκλω τα τελυ του υφασματος, περιερχεται νησοι σχημα πιουσα τη περιρροη του χρωματος. _Perinessa vero fimbriatus est habitus fila dependentia habens, aut purpura circumquaque oris contexta est, coloris hujus circuitione insulae speciem exhibens._ Et haec fuit instita illa, quam Latini vocabant, quamque Latinae mulieres ferebant, uti nemo nescit.

Observandum vero, hasce vestes non totas purpureas, sed clavatas, aut ornatas clavis, sive taeniis purpureis, sive in medio, sive ad oras positis, vocari proprie consuevisse purpuratas, ut a vedibus totis purpureis distinguerentur. Audivimus Servium dicentem ad lib. 8. Aeneidos: _Virgatis lucent sagulis: Sagula virgata, quae habent in virgarum morem deductas vias... Virgatis ergo, ac si diceret purpuratis._ Sosipater Carisius: _Hic clavus, idest impurpurata vestis._ Hinc ita intelligendus B. Damasus Papa in Vita Eutychiani: _Qui hoc constituit, ut quicumque fidelium martyrem sepeliret, sine dalmatica, aut colobio purpurato nullatenus sepeliret._ Ita quoque intelligendus Vopiscus in Carini Vita: _Pallio aurato, atque purpurato._ Ita demum intelligendi quotquot scriptores purpuratarum vestium meminerint.

## Caput 35.

_De clavis, et limbis aureis._

Nonnulli etiam antiqui majori luxuria vestes ferebant totas purpureas, aureis clavis, aut taeniis distinctas, sive per medium, sive per oras. Heliodorus Aethiopicon lib. 3. Χιτωνα δε αλουργον ποδηρη χρυσαις ακτισι καταπαστον ημφιεστο. _Induebatur talarem tunicam purpuream radiis, aut clavis aureis distinctam._ Plutarchus in Demetri Vita eum refert indutum fuisse χρυσοπαροφοις αλουργισιν, _vestibus purpureis auro clavatis._ Lucianus libro contra indoctum: Και η πορφυρα δε ενεπρεπε της εσθητος, η μεταξυ του χρυσου διεφαιναιτο. _Vestem ornabat ipsa purpura, quae inter aureos clavos videbatur._ Dion. lib. 18. refert Commodum εισιον χιτωνα ολοπορφυρον χρυσω καταπαστον, χλαμυδα τε ομοιαν, _induisse tunicam totam purpuream auro clavatam, et chlamydem similem._ Herodianus lib. 1. ipsum Commodum ait loco Romanae vestis αμφιεννυτο τε αλουργεις και χρυσουφεις εσθητας, _indutum vestibus purpureis auro clavatis._ Procopius libro aedificiorum Justiniani, de Satrapibus Armeniae loquens, quibus potestatem ferendi vestes auro clavatas Justinianus ipse dederat: Χρυσω δε η της πορφυρας κατειληπτο μοιρα, εφ' ης ειωθεν η της αλουργιδος εμβολη γινεθαι. _Auro vero illa pars clavata est, cui solet purpura immitti._ Flavius Vopiscus in Taciti Vita: _Auroclavatis vestibus idem interdixit._ Idem Vopiscus in Aureliani Vita habet _tunicam auroclavatam._ Papias in Onomastico: _Chrysoclavus, aurata purpura._ Anastasius in Leonis 3. Vita: _Vestem chrysoclabam... aliam vestem de blattin habentem in medio crucem de chrysoclabo._

Hi autem aurei clavi proprie segmenta a Latinis appellabantur. Antiquus Juvenalis Scholiastes ad Sat. 6.: _Segmenta dicit vittam pendentem e vestibus intextam auro._ Valerius Maximus lib. 5. cap. 2.: _Permisit quoque his_ (Populus Romanus feminis) _purpurea veste, et aureis uti segmentis._ Hinc Sidonius Apollinaris lib. 6. cap. 8. segmenta palmatae tribuit, quae vestis, ut cap. 43. observabimus, vestis erat aureis clavis ornata, immo ea segmenta crepitantia vocat, quod auro apprime convenit: _Illam Sarranis ebriam succis inter crepitantia segmenta palmatam plus picta oratione, plus aurea convenustavit._ Ennodius quoque in Panegyrico vocat consules positos in segmentis, nimirum palmata indutos, qua veste imperii tempore utebantur Consules; _Ille annus habuit Consulem, qui rempublicam non tam sollicitudine, quam opinione tueretur, quo in segmentis posito, quae ab hostibus sumpta fuerunt arma, tremuerunt._ Ita igitur intelligendus Ovidius lib. 3. de arte amandi:

_Quid de veste loquar? Nec vos segmenta requiro,_  
_Nec quae de Tyrio murice lana rubes._

Ita quoque alii scriptores intelligendi, qui segmentorum in vestibus mentionem fecerint.

Iidem ipsi aurei clavi patagia etiam antiquitus a παταγειον _clavus_ vocabantur. Nonius: _Patagium aureus clavus, qui pretiosis vestibus assui solet, quae patagiata dicitur, et patagiarii, qui hujusmodi opera faciunt._ Hinc Tertullianus lib. de Pallio ita de pavone: _Omni patagio inauratior._

Aurei autem clavi ad oras vestium appositi, appellari consuevere limbi. Ovidius lib. 5. Metamorphoseon:

_Indutus chlamydem Tyriam, quam limbus obibat_  
_Aureuns, ornabat aurata monilia collum._

Hinc limbus vestis ipsa regia vocabatur, quod hujusmodi aureum limbum haberet. Isidorus in Glossis: _Limbus navis piratica, vel clavus in veste regia, sive ipsa vestis._ Trebellius Pollio de Zenobia: _Ad conciones galeata processit cum limbo purpureo._

Hujusmodi autem limbi aurei paragaudae vocabantur etiam a scriptoribus, uti a Salmasio, et Casaubono probatum est in notis ad Vopiscum, quae paragaudae perpetuo vetitae fuerunt a Theodosio magno, ut habetur in L. undecima Codicis Justinianei ad Tit. de vestibus holoberis, et auratis, et de intinctione sacri muricis.

Neque haec vetatio mira. Aurei enim isti clavi, et limbi regum tantum proprii fuerunt. Chronicon Alexandrinum: Εχον αντι πορφυρου χρυσουν βασιλικον ταυλιν. _Habens loco purpurei aureum regium clavum._ Anastasius in Hormisda: _Pallia holobera blattea cum tabulis auro tectis de chlamyde, vel stola imperiali._ Alia circa id testimonia referre supersedemus, quod plura horum similia inferioribus capitibus saepius occurrent.

Animadvertendum denique vestes hisce aureis clavis ornatas vocatas fuisse auratas, ut totas aureas excluderent. Papias in Onomastico: _Chrysoclavus. Aurata purpura._ Ita igitur omnes scriptores intelligendi, qui auratarum vestium meminerunt.

## Caput 36.

_De clavis, et limbis candidis, et coccineis._

Ferebant etiam antiqui vestes totas purpureas taeniis, aut clavis albis ornatas. Jam audivimus Plutarchum referentem jocum Alexandri in Antipatrum: Επανουν των ενιων του Αντιπατρου την ευτελειαν ως αθρωπτως διαιτωμενου και αυστηρως. εξωθεν, ειπεν, Αντιπατρος λευκοπαρυφος εστι, τα δε ενδον ολοπορφυρος. _Laudantibus nonnullis Antipatri frugalitatem aspere, et duriter viventis, Antipater quidem, dixit, extra vestes habet albis clavis ornatas, intus vero totus purpureus est._ Statius lib. 2. Thebaidos:

_et ab arbore casta_  
_Nectent purpureas niveo discrimine vittas._

Hujusmodi quoque erat regum Persarum vestis juxta Xenophontem lib. 8. Cyropaediae: Επι δε τουτας ηδη αυτος εκ των πυλων προυφαινετο ο Κυρος εφ' αρματος ορθην εχων την τιαραν, και χιτωνα πορφυρουν μεσολευκον. αλλω δ' ουκ εξεστι μεσολευκον εχειν. _Post haec portis prodibat ipse Cyrus curru rectum tiara ferens, indutusque tunica albo clavo in media parte ornata: nulli enim licet ferre tunicam albo clavo in medio distinctam._ Curtius lib. 2.: _Habebat Darius purpuream tunicam, cui medium album intextum erat._ Et lib. 3.: _Cultus regis_ (Darii) _inter omnia luxuria notabatur: purpureae tunicae medium album intextum erat._ Idem lib. 6.: _Cidarin Persae regium capitis vocabant insigne. Hoc caerulea fascia albo distincta circuibat._ Et eodem libro: _Itaque purpureum diadema distinctum albo, quale Darius habuerat, capiti circumdedit._ Forsitan hi candidi clavi, quibus regum Persarum vestis fulgebat, purpura illa candida constabant, quae in Perside ope olei albi fucabatur, quemadmodum cap. 25. observavimus. Graeci autem Imperatores limbos vestium candidos gestare consueverant. Corippus in Panegyrico Justini 2. v. 116.:

_Substrictoque sinu vestis divina pependit_  
_Poplite fusa tenus pretioso candida limbo._

Aliquando vero etism hi clavi medias vestes findentes coccinei erant. Lampridius in Alexandri Vita: _Convivium neque opiparum, neque nimis parcum, sed nitoris summi fuit, ita tamen, ut pura mantilia mitterentur, saepius cocco clavata._ Honorius Augustodunensis in Gemma animae lib. 1. cap. 212.: _Dalmatica duas coccineas lineas ante et retro habet, quia vetus, et nova lex dilectione Dei, et proximi refulget. Iidem tramites purpurei designant sanguinem. Christi pro duobus populis effusum._ Alcuinus cap. 4. de celebratione missae: _Habet_ (dalmatica) _et coccineas virgulas sanguinem Christi pro salute mundi effusum demonstrantes._ Amalaricus lib. 2. cap. 21. de officiis Ecclesiasticis: _Ipsa dalmatica duas coccineas lineas habet retro, similiterque in anteriori parte, quia vetus testamentum, et novum rutilant dilectione Dei, et proximi._

Referemus cap. 41. Romanam trabeam coccineis clavis et ipsam fuisse insignem.

## Caput 37.

_De vestibus pictis._

Gestabant denique antiqui homines totas purpureas vestes aureis picturis mirifice insignitas. Aelianus lib. 4. cap. 22. lautos Athenienses inducit hujusmodi pictis vestibus indutos: Αλουργη μεν ημπειχοντο ιματια, ποικιλους δε ενεδυνον χιτωνας. _Pallia ferebant purpurea, tunicasque pictas._ Hae picturae vero vel astra aurea, vel homines, et animantia aurea referebant. Ciphilinus in Excerptis: Τα γε μεν παραπετασματα τα δια του αερος διατιθεντα, οπως τον ηλιον απερυκει, αλουργα ην, και εν μεσω αυτων αρμα ελαυνων ο Νερων ενεστικτο, ασυ τερες δε χρυσοι περιξ επελαμπον. _Vela etiam, quae per aerem extendebantur ad solem arcendum, purpurea erant, et in illis acu pictus erat Nero currum regens, aureis stellis circumdatus._ Chronicon Alexandrinum: φορεσας στεφανον, και χλαμιδιν ασπρον ολοσηρικον εχων αντι πορφυρου χρυσουν βασιλικον ταυλιν, εν ω υπερχεν εν μεσω στηθαρια αληθειδιν μικρον το βασιλικου χαρακτηρος Ιουστινου. _Ferens coronam Romanorum, et chlamydem candidam holosericam, habens loco purpurei aureum regium clavum, in cujus medio erat parva quaedam imago Justini imperiali veste induti._ Athenaeus lib. 12. Deipnosophistarum Demetrii chlamydem describit stellis aureis pictam: Αι δε χλαμυδες αυτου ησαν ορφνινον εχουσαι το φεγγος της χροας. Το δε παν ο πολος ενοφατο, χρυσους αστερας εχων, και τα δοδεκα ζωδια. _Ejus chlamydes obscuro splendore coloris fulgebant. Acu pictum in iis videbatur caelum, habens astra aurea, et duodecim zodiaci signa._ Stephanus 3. in memorata ad Alcuinum epistola B. Dionysium se vidisse refert: _colobio indutum candidissimo purpura clavato, pallio toto purpureo, auro interstellato._ Ita denique pictam hujusmodi vestem describit Corippus lib. 2. memorati Panegyrici in laudem Justini 2. v. 277.

_Et tulit intextam pretioso murice vestem,_  
_Justinianorum series ubi tota laborum_  
_Nexo auro insignita fuit, gemmisque corusea._  
_Illic barbaricas flexa cervice phalanges,_  
_Occisos reges, subjectasque ordine gentes_  
_Pictor acu tenui multa formaverat arte._  
_Fecerat et fulvum distare coloribus aurum,_  
_Omnis ut aspiciens ea corpora vera putaret._  
_Effigies auro, sanguis depingitur ostro._

Sed de hisce purpureis acu pictis vestibus cap. 43.: sermo est rediturus.

## Caput 38.

_De ratione ornandi vestes clavis, aut picturis._

Clavi autem, limbi, et picturae hujusmodi aliquando vestibus insuebantur, uti plerumque in ornatibus vestium nostrarum usuvenit, quos _galloni, o guernizioni_ vocamus. Jam audivimus Basilium in loco Isaiae dicentem: _Aut vestium oris attexebant purpuram, aut eam parti mediae immittebant._ Horatius in Arte poetica v. 15.

_Purpureus late qui splendeat unus et alter_  
_Assuitur pannus._

I. C. in 50. 32. de auro, et argento legato: _Et quae his accessionis vice accedunt, quae sunt institae, picturae, clavique, qui vestibus insuuntur... Quemadmodum clavi aurei, et purpurei pars sunt vestimentorum. Idem Pomponius libris epistolarum: etsi non sunt clavi vestimentis consuti, tamen veste legata contineri._ Hinc jam formatae vestes, sed nondum clavis, aut picturis ornatae vocabantur Praeclavia, idest vestes non adhuc clavatae, aut pictae. Nonius: _Praeclavium pars vestis, quae ante clavum texitur_; adducitque, qui sequitur, locum Afranii: _Mea nutrix surge, si vis, profer purpuram, praeclavium textum est._

Interdum vero saltem picturae opere phrygionico adplicabantur, quod nos dicimus _a ricamo_. Plinius lib. 8. cap. 48.: _Pictas vestes jam apud Homerum fuisse, unde triumphales natae. Acu facere id Phryges invenerunt, ideoque phrygiones appellati sunt._ Suidas in voce Chlamys ait Numam Pompilium εφευρε την χλαμυδα στολην, ουκ εξωθεν επιθεις, αλλ εσωθεν εμβαλων την της πορφυρας βαφην, _tulisse chlamydem non immittentem ab ex teriori parte_, (idest non insuentem) _sed iniicientem ab interiori parte_ (idest acu pingentem) _purpuram_. Hactenus generatim, mox peculiariter de antiquorum purpureis vestibus.

## Caput 39.

_De tunica laticlavia._

Laticlavia tunica praeseferebat clavos sive ex purpura, sive ex auro, sive ex cocco, sive ex albo, qui latiores essent, unde etiam nomen accepit. Julius Pollux Onomastici lib. 7. cap. 14.: πλατυπορφυρα ιματια, _laticlavias vestes_. Silius Italicus Punicorum lib. 3. asserit Sacerdotes Herculis Gaditani laticlavia veste indutos.

_Sacrificam lato vestem distinguere clavo._

Photius in Excerptis Damascii in vita Isidori habet Λαμπραν κωρην ευζωνον, κολωβον χιτωνα μελινοχρουν ανεζοσμενην πορφυροις πλατεσι σημαδιοις κεκοσμημενην. _Formosam virginem, et bene cultam, habentem tunicam mellini coloris latis clavis purpureis ornatam._

Unus omnino erat clavus in laticlavia veste, quemadmodum unus omnino est clavus latus in mediis colobiis, sive dalmaticis, et penulis, sive planetis nostris. B. Dorotheum Archimandritam audivimus dicentem: _Habet vero colobium nostrum clavum purpureum._ Audivimus quoque Chronicon Alexandrinum: _Loco purpurei aureum regium clavum._ Audivimus denique Xenophontem et Curtium citatis locis in cap. 36. tunicam regum Persarum uno tantum clavo albo ornatam referentes. Herodianus narrat lib. 5. Romanos Magistratus coactos ab Elagabalo sacrificia facere χιτωνας ποδηρεις και χειροδωτους νολω φοινικων εν μεσω φεροντες μιαν πορφυραν, _indutos talares tunicas, et manicatas juxta morem Phoenicum, habentes unum clavum purpureum in medio._ Agathias lib. 3. refert Tzatem Latiorum regem ferre solitum λευκην δε μονον ου μεν τοι πανταπασι γε κοινην ουτω, και ειθισμενην. αμφι γαρ το μεσαιτατον εκεινη χρυσω υφασματι κατερωθεν καταλαμπεται, _chlamydem albam, non tamen omnibus communem, et consuetam. Circa medium enim illius avreus clavus intextus utrinque apparet._

Ceterum haec tunica laticlavia propria erat virorum principum, et ditiorum. Lucianus in Demonacte: Ιδων δε τινα των ευπαρυφων επι το πλατει της πορφυρας. _Videns autem ex bene cultis unum, ob latitudinem sui clavi purpurei superbientem._ Tertullianus in libro de pallio cap. 4. de Saturni Sacerdotibus loquens. _Latioris purpurae ambitio Saturnum commendat._ Hujusmodi latiores clavos purpureos, sive per mediam vestem, sive per oras, et fimbrias ductos, qui clavi phylacteria vocabantur ab Hellenistis, gestabant superbissimi Scribae, et Pharisaei, de quibus Evangelistae loquuntur. B. Epiphanius lib. 1. haeresi 15. Scribarum: Και φυλακτηρια παρ εαυτοις επι τα ιματια επετιθετο, τουτεστι πλατεα σηματα πορφυρας... αλλ' επειδαν στολας ειτ' ουν αμπεχονας οι τοιουται ανεβαλλοντο και δαλματικας, ειτ' ουν κολοβιωνας εκ πλατυσημον δια πορφυρας αλουργουφεις κατεσκευασμενας, τα δε σηματα της πορφυρας φυλακτηρια ειωθασιν οι ηκριβωμενοι μετονομαζειν. _Et ferebant in vestibus phylacteria, quae sunt latae quaedam taeniae, aut clavi purpurei. Utebantur enim hi stolis, et vestibus, quasi dalmaticis, aut colobiis, quae hujusmodi latis purpureis taeniis ornabantur. Qui autem diligentius loquuntur, phylacteria hasce taenias, aut clavos vocant._ Nicetas Choniates Thesauri orthodoxi lib. 1. cap. 39. de iisdem Pharisaeis verba faciens ita loquitur ex fide Petri Morellii, qui latinam hujus operis interpretationem dedit: _Dalmaticis, quae nunc colobia dicuntur, purpuraque praetexuntur, induti phylacteria sua ostentabant._ Hinc merito hujusmodi superbiam vestium et animi saepius verbis acerbis notavit divinus noster Redemptor, uti habetur praesertim in Matthaei Evangelio cap. 23.: _Dilatant enim phylacteria sua, et magnificant fimbrias._ Hinc etiam Romani Senatores laticlavia tunica induebantur: Juvenalis Sat. 1. v. 106. de lato clavo Romanorum Senatorum loquens:

_Quid confert purpura major_  
_Optandum?_

Acron ad Sat. 5. lib. 1. Horatii: _Praetextam, et latum clavum. Latum clavum purpuram dicit, quae in pectore extenditur Senatorum._

Latitudo vero hujusce lati clavi, aut latae taeniae purpureae ante, et retro per mediam vestem ductae, fere palmi unius erat. Id demonstrat palmaris latus clavus, qui adhuc in mediis dalmaticis, et planetis nostris adfigi solet, tum trabeae latus clavus, quae ideo trabea vocabatur, quod trabales, aut palmares hos clavos habebat, tum denique latitudo palmaris lati clavi vestis palmatae, quae ab eadem lati clavi palmari latitudine nomen accepit juxta Festum: _Tunica autem palmata a latitudine clavorum dicebatur, quae nunc a genere picturae appellatur._ Balearidum vero incolas latum clavum invenisse referunt Strabo lib. 2. et Eustathius in Dionysium Periegetem.

## Caput 40.

_De tunica angusticlavia._

Angusticlavia autem tunica clavos ipsos angustiores habebat, unde etiam nomen accepit. B. Hieronymus in epist. 22. tom. 1. ad Eustochium: _Purpura tantum in veste tenuis._ Spartianus in Severi Vita: _Hic tam exiguis vestibus usus est, ut vix tunica ejus aliquid purpurae haberet._

Duo vero fere erant clavi in angusticlavia veste, uti duo tantum angusti clavi in dalmaticis, et planetis nostrorum sacerdotum adiiciuntur. Jam audivimus scriptores ecclesiasticos cap. 33., et 36. relatos, duos dalmaticarum clavos memorantes. Eisdem scriptoribus cumuletur Apuleius lib. 2. Floridorum: _Habebat indutui ad corpus tunicam interulam tenuissimo textu, triplici licio, purpura duplici._ Horatius in Arte poetica vers. 15.:

_Purpureus late qui splendeat unus et alter_  
_Assuitur pannus._

Aliquando vero etiam tribus clavis vestes ornabantur. Statius lib. 8. Thebaid. v. 565.:

_triplici velaverat ostro_  
_Surgentes etiamnum humeros, et levia mater_  
_Pectora._

Hoc tamen puerorum tantum proprium esse debuit, nam plures, quam duo clavi, dedecori habebantur ab antiquis. Quintilianus lib. 3.: _Ut affert lumen clavus purpurae loco insertae, ita certe neminem deceat intexta pluribus notis vestis._

Ceterum hae laticlaviae tunicae humiliorum propriae fuerunt, et hinc etiam equitum Romanorum. Cum itaque laticlaviis tunicis senatores, equites angusticlaviis utebantur. Plinius inquit lib. 9. cap. 35.: _Purpura distinguit ab equite curiam._ Paterculus ait Maecenatem vixisse _angusto clavo pene contentum._ Statius lib. 5. Silv. 2. v. 17.:

_non sanguine cretus_  
_Turmali, trabeaque Remi, nec paupere clavo._  
&emsp;&emsp;&emsp;&emsp;&emsp;&emsp;Idem Statius lib. 4. Silv. 5. v. 41.  
_Hic parvus inter pignora curiae_  
_Contentus arcto lumine purpurae_  
_Crescis._

Tantam vero gloriolam ex hisce clavis tunicarum sibi captabant antiqui, ut quidam pellucidis togis ad ostentandos subiectarum tunicarum clavos uterentur. Varro apud Nonium in vocibus _Tunica, et Vitream: Quam istorum vitreae togae ostentant tunicae clavos._

## Caput 41.

_De praetexta, et trabea._

Nemo nescit togam praetextam magistratuum Romanorum propriam, fuisse naturali albo colore donatam, et tantum purpureis oris, sive limbis transversis insignem. Graeci scriptores id demostrant, qui togam praetextam περιπορφυρον, quasi purpureis taeniis, sive limbis circumdatam vocant. Vicem omnium praestet Plutarchus in Romuli Vita: Τηβεννον εφορει περιπορφυρον. _Gestabat_ (Romulus) _togam praetextam._

Svetonius apud Servium ad librum 7. Aeneidos tria trabearum genera proponit: _Unum Diis sacratum, quod est tantum de purpura: aliud regum, quod est purpureum, habet tamen aliquid album: tertium augurale de purpura et cocco._ Cum autem primum trabeae genus ad Deos pertineret, cum secundum ad reges non jam Romanos, sed Barbaros, et Persas, uti cap. 36. observavimus, hinc de tertio tantum trabeae genere, quae ad augures, reliquosque sacerdotes, reges Romanos, consules, equitesque in eorum transvectionibus pertinebat, quaeque una erat Romana trabea, verba faciemus. Erat autem haec purpura et cocco ornata, uti a Svetonio audivimus, et uti etiam assentitur Isidorus Originum lib. 19. _Trabea erat togae species ex purpura, et cocco, qua operti Romanorum reges initio procedebant._ Sed qua certa ratione purpura, et cocco ornatam fuisse trabeam est putandum? Dionysius affirmat trabeam fuisse togam naturali albo colore donatam, ornatam vero coccineis clavis, et purpureis limbis. Ita ille lib. 2. de sacerdotibus Gallis loquens: Τηβεννας εμπεπορπημενα περιπορφυρους φοινικοπαρυφους, ας καλουσι τραβεας. _Togas induti ornatas limbis purpureis, et coccineis clavis, quas trabeas vocant._ Idem Dionysius lib. 6. de equitibus Romanis in eorum transvectionibus verba faciens: Τηβεννας περιπορφυρους φοινικοπαρυφους, ας καλουσι τραβεας. _Induti togas ornatas purpureis limbis, et clavis coccineis, quas vocant trabeas._ Trabea autem vocabatur, quod hi coccinei clavi, cum plurimi essent, aut trabes, aut virgas referrent. Hinc sagula virgata Gallorum trabeata etiam dicta sunt. Servius ad lib. 8. Aeneidos: _Quae sagula Gallorum virgata etiam trabeata dicta sunt._ Trebellius in Gallieno: _Perdita Gallia arrisisse, et dixisse perhibetur: Non sine trabeatis sagis tuta respublica erit?_

Observandum vero trabeas sequioribus imperii temporibus etiam aureis clavis, aut segmentis, et aureis picturis fuisse insignitas. Sidonius Apollinaris carm. 15.:

_Attamen in trabea segmento luserat alto._  
&emsp;&emsp;&emsp;&emsp;&emsp;&emsp;Ausonius Epist. 24.  
_Paullinum, Ausoniumque viros, quos sacra Quirini_  
_Purpura, et auratus trabeae velavit amictus._

Claudianus denique lib. 2. de laudibus Stiliconis hanc ditissimam trabeam describit:

_gremioque rigentia profert_  
_Dona, graves auro trabeas. Insigne Minervam_  
_Spirat opus, rutilis hinc pingitur aula columnis,_  
_Et sacri Mariae partus. Lucina labores_  
_Solatur, residet fulgente puerpera lecto,_  
_Sollicitae juxta pallescunt gaudia matris._  
_Susceptum puerum redimitae tempora Nymphae_  
_Auri fonte lavant. Teneros in stamine risus,_  
_Vagitusque audire putes. Jam creverat infans_  
_Ore ferens patrem, sed avus maturior aevi_  
_Martia recturo tradit praecepta nepoti._  
_Parte alia spumis fucantem serica fraena_  
_Sanguineis, primae signatus flore juventae_  
_Eucherius flectebat equum, jaculisque, vel arcu_  
_Aurea purpureos tollentes cornua cervos_  
_Aureus ipse ferit._

## Caput 42.

_De chlamyde, aut paludamento._

Romanorum Imperatorum chlamys tam reipublicae, quam imperii tempore alba erat quandoque, saepius vero purpurea. Valerius Maximus lib. 1. cap. 5.: _Pullum ei_ (Crasso) _traditum est paludamentum, cum in praelium exeuntibus album, aut purpureum dari soleret._ Hircius de bello Africano: _Cum Scipio sagulo purpureo ante Iubae regis adventum uti solitus esset, dicitur Iuba cum eo egisse, non oportere illum uti vestitu, atque ipse uteretur. Itaque factum est ut Scipio ad album sese vestimentum transferret._ Ipse Valerius Maximus lib. 1. cap. 8. _Cassius acie Philippensi vidit Caesarem humano habitu augustiorem, purpureo paludamento amictum._ Appianus Alexandrinus lib. 2. bellorum civilium refert Caesarem natantem την πορφυραν απερριψε, _chlamydem purpuream cepisse._ Herodianus lib. 4. cap. 8. Caracallam ait supra Alexandri M. tumulum injecisse την τε χλαμυδα, ην εφερεν αλουγρη, _purpuream elamydem, quam ferebat._ Eutropius lib. 10.: _Imperii insigne in chlamyde purpurea tantum erat._ Eusebius in Chronico: _Cum omnes Imperatores... chlamydem tantum purpuream a privato habitu plus haberent._

Contra vero a scriptoribus aliis chlamys, aut paludamentum imperatorium coccineum fuisse dicitur. Plinius lib. 22. cap. 2.: _Galatiae, Africae, Lusitaniae granis coccum imperatoriis dicatum paludamentis._ Dion lib. 46. in sanguinem esse prolapsum eum dicit, qui Crasso φοινικα προσφερων _coccineam chlamydem ferebat._ Appianus lib. 9. bellorum civilium ait, M. Antonium apparuisse εν τη στρατηγιδη φοινικιδι, _coccinea imperatoria chlamyde indutum._ Lampridius in Imperatoris Alexandri vita: _Usus est chlamyde coccina saepe... Balneari veste ad palatium revertens hoc solum imperatorium habens, quod lacernam coccineam accipiebat._ Vopiscus in Aureliani Vita narrat ab eodem Aureliano Tetricum tyrannum chlamyde coccinea ornatum fuisse ductum in triumphum. _Inter haec fuit Tetricus chlamyde coccinea._ Horatius Epodon Ode 9. vers. 27.

_Terra, marique victus hostis, Punico_  
_Lugubre mutavit sagum._

Et Porphyrion ad eumdem locum: _Hoc est, deposuit coccineam chlamydem Antonius, qua scilicet Imperator utebatur, et accepit lugubrem, idest nigram._

Quae cum ita sint, et cum scriptores modo purpureum, modo coccineum imperatorium paludamentum fuisse dicant, nos purpureum, an coccineum hujusmodi paludamentum fuisse dicemus? Procul dubio utrumque, nimirum et coccineum, et purpureum. Lampridius in Diadumeni Vita: _Hic ubi primum indumenta coccea, et purpurea, ceteraque castrensia imperii insignia accepit, quasi sidereus, et caelestis emicuit._ Immo coccineum, purpureum, et aureum. Isidorus: _Paludamentum cocco, purpura, et auro distinctum._ Ut autem hanc imperatoriam chlamydem peculiarius describamus, ea tota coccinea erat variis clavis purpureis, et aureis distincta. Capitolinus in Albini Vita hanc epistolam Commodi Imperatoris ad Albinum ipsum rebellem datam refert: _Sane ut tibi insigne aliquod imperialis majestatis accedat, habebis utendi coccinei pallii facultatem, me praesente, et ad me, et cum mecum fueris, habiturus et purpuram, sed sine auro, quia ita et proavus meus Verus, qui puer vita functus est, ab Hadriano, qui eum adoptavit, accepit._ Cresconius Corippus lib. 2. vers. 118. Panegyrici in laudem Justini minoris chlamydem hujus imperialem clavis purpureis, et aureis instructam quoque describit:

_Caesareos humeros ardenti murice texit_  
_Circumfusa chlamys, rutilo quae ornata metallo_  
_Principis exerta vincebat lumina dextra._

B. Marcus, et B. Johannes narrant Romanos milites opprobrii caussa Jesum Christum Redemptorem nostrum (cui honor, et gloria in saecula saeculorum) veste purpurea induisse. Ita B. Marcus cap. 15.: _Milites autem duxerunt eum in atrium praetorii, et convocant totam cohortem, et induunt eum purpura._ Ita quoque B. Johannes cap. 19.: _Et milites plectentes coronam de spinis imposuerunt capiti ejus, et veste purpurea circumdederunt eum._ B. Matthaeus vero cap. 27. narrat eosdem milites veste coccinea Jesum Christum induisse: _Tunc milites Praesidis suscipientes Jesum in praetorio, congregaverunt ad eum universam cohortem, et exsuentes eum, chlamydem coccineam circumdederunt ei._ Enimvero vel mendacia, vel inter se pugnantia in hisce afflati scriptoribus admittemus? Minime sane. Juvencus lib. 4. Historiae evangelicae, ut hanc pugnam tollat, chlamydem coccineam, et tunicam purpuream divino homini impositam autumat:

_Purpureamque illi tunicam, chlamydemque rubentem_  
_Iniiciunt, spinisque caput cinxere cruentis._

Melius autem haec inter se specie tantum pugnantia conciliat B. Augustinus lib. 3. de consensu Evangelistarum inquiens chlamydem fuisse totam coccineam, et clavis purpureis ornatam, atque adeo, cum utroque colore insignita esset, et purpuream, et coccineam eamdem vocitari potuisse, et consuevisse: _Potest etiam fieri, ut purpuram etiam Marcus commemorarit, quam chlamys habebat, quamvis esset coccinea._ Idem confirmat Germanus Patriarcha in libro de Theoria ecclesiarum inquiens, divino nostro Furcifero indutam fuisse purpuram chlamydis coccineae: την απο κοκκινου πορφυραν, _purpuram vestis coccineae_. Hanc autem veram esse sacrorum Historicorum sententiam, quae supra demonstravimus, etiam perbelle ostendunt.

Ceteri autem militiae Romanae duces, et praefecti saltem imperii tempore chlamydes albas gerebant clavis tantum purpureis notatas ad aliquam significationem praebendam illius imperii, quod a purpureo principe accepissent. Jam audivimus B. Dorotheum Archimandritam doctrina 1. dicentem: Εκαστος στρατευομενος το βασιλει πορφυραν εχει εις το χλανιδιον αυτου. επειδη γαρ ο βασιλευς πορφυραν φορει, παντες οι στρατευομενοι αυτω βαλλουσι πορφυραν εις τα χλανιδια αυτων. τουτεστι το βασιλικον ενδυμα, ινα δια τουτου δειξωσιν, οτι του βασιλεως εισι, και οτι αυτω στρατευονται. _Quicumque regi militat, purpuram habet in chlamyde sua. Ex quo enim rex purpuram ferre cepit, omnes, qui militant ei, immittunt purpuram in sagis suis, ut inde appareat regios illos esse, et regi commilitare._ Cassiodorus lib. 6. cap. 21. ad Rectorem provinciae scribens: _Chlamydi tuae procul dubio inter alia clavos intende, quo scias non inaniter positos. Hinc fit, ut cum publicum agentes purpuram cernerent, de vigore semper principis, admonerent._ Hasce chlamydes more tracto a Pelasgis ipsum Numam Pompilium ceteris ducibus, et praefectis primum tradidisse narrat Georgius Cedrenus Tom. 8. Byzantinae Historiae, licet id forsan Reipublicae Romanae temporibus falsum fuerit: Τας δε των εγκλητικων, και τας των εν αξιαις και στρατειαις χλαμυδας εχουσας σημανταρα της βασιλικης φορεσιας ταβλια πορφυρα δηλουντα αξιαν ρωμαικης πολιτειας, και υποταγην διαγωγης. _Jussit autem Numa, chlamydes Senatorum, aliorumque, qui in dignitatibus, et imperiis militaribus constituti essent, habere tabulas, aut latos clavos purpureos, signa regiae potestatis, et dignitatem, regimenque Romani imperii demonstrantes._

## Caput 43.

_De tunica palmata, et toga picta._

Tunica palmata regum, triumphantium, et thensas ducentium propria, tota purpurea erat, sed decorata aureis clavis palmum latis, et picta aureis figuris palmarum, quae victoriam significarent, ita ut antiquitus a latitudine palmari clavorum, deinde a figuris palmarum, quae mox adiici coepere, palmata diceretur. Festus in verbo Toga picta: _Tunica autem palmata a latitudine clavorum dicebatur, quae nunc a genere picturae appellatur._ Xiphilinus in Excerptis lib. 56. eam vocat αλουργιδα χρυσοπαστον, non secus ac Plutarchus in Pauli Aemilii Vita, idest: _purpuream auroclavatam_. Dionysius lib. 5., et alibi etiam eam vocat στολην ποικιλην και χρυσοσημον, nimirum _tunicam palmis pictam, et auro clavatam._ Fortunatus Poem. lib. 2.

_Alter palmatae, trabeae nitet alter honore,_  
_Pingit et ornatum gemma, aurum, purpura, byssus._

Sequioribus vero imperii temporibus etiam hominum figurae in palmatis pingebantur. Ausonius in gratiarum actione: _Palmatam tibi misi, in qua divus parens Constantius intextus est. Haec plane haec est picta, ut dicitur, vestis non auro magis suo, quam tuis verbis._

Toga picta eorumdem regum, triumphantium, et thensas ducentium propria, purpurea et ipsa tota erat, sed pictis aureis stellis insignis. Appianus Alexandrinus Punicorum lib. 1. narrat Scipionem triumphasse, ες των πατρων τροπον πορφυραν αστερων χρυσων ενυφασμενην, _juxta patrum morem indutum veste purpurea aureis stellis insigni._ Svetonius quoque Neronem ait Romam ingressum esse hujusmodi veste ornatum: _Ingressus est Romam eo curru, quo olim Augustus triumphaverat, in veste purpurea, distinctaque stellis aureis chlamyde._ Dionysius lib. 3., et etiam alibi eam vocat περιβολαιον ποικιλον, _togam pictam_. Festus denique ait, hanc togam antiquitus purpuream totam fuisse, sed sine pictura: _Picta, quae nunc toga dicitur, purpurea antea vocitata est, eaque erat sine pictura. Cujus rei argumentum est pictura in aede Vertumni, et Consi, quarum in altera M. Fulvius Flaccus, in altera T. Papirius Cursor triumphantes ita picti sunt._

## Caput 44.

_De calceis._

Calcei regum Romanorum, triumphantium, et etiam quandoque senatorum proprii, coccinei erant juxta nonnullos scriptores. Zonaras lib. 4. Romulum ait πεδιλοις εκεκρητο ερυθροις, _rubris calceis usum esse_. Dion. lib. 43. Caesarem ait τη υποδεσει και υψηλη και ερυθροχροω κατα τους βασιλεας τους εν τη Αλβη ποτε γενομενους, ως και προσηχων σφισι δια τον Ιουλον εχρητο, _induisse calceum altum, et rubrum juxta regum Albanorum morem, ad quos per Julium Ascanium genus suum referebat._ Inscriptio Ariminensis Caii Marii a Gruterio pag. 436. num. 3., et ab aliis etiam relata, at semper magna cum varietate lectionum, (quae tamen spuria a Cl. Scipione Maffeio habetur in _Art. crit. lapidar._ lib. 3. cap. 4. col. 338.) haec nobis praecipue exhibet: DE. MANVBIEIS. CIMBRICIS. ET. TEVTONICEIS. AEDEM. HONORI. VICTOR. FECIT. VESTE. TRIVMPHALI. CALCEIS. PVNICEIS. Martialis lib. 2. epig. 29. ad senatores Romanos adludens ait:

_Coccina non laesum cingit aluta pedem._

Procopius libro Aedificiorum Justinianum narrat satrapibus Armeniae praeter cetera regia insignia concessisse etiam υποδηματα μεχρι ες γονυ φοινικου κρωματος, α δη βασιλεα μονον ρωμαιων τε και περσων υποδεισθαι θεμις, _calceos usque ad genu phoenicei, aut coccinei coloris, quae unum Romanorum imperatorem, et Persarum regem fas est ferre._ Hujusmodi autem coccinei, aut rubri calcei dicebantur mullei a colore rubro, qualis est mulli piscis. Isidorus: _Mullei ita dicti sunt a colore rubro, qualis est mulli piscis._ Contra Plinius lib. 9. cap. 17. mullum piscem dicit a mulleorum calceorum colore nomen accepisse. _Nomen mullis Fenestella a colore mulleorum calceamentorum datum putat. Mullum expirantem rubentium squammarum multiplici mutatione pallescentem._ Juxta vero alios scriptores iidem hi calcei non coccinei, sed purpurei erant. Corippus in saepius citato Panegyrico Justini minoris, de eodem Justino loquens: lib 2. vers. 104.

_Purpureo surae resonant fulgente cothurno,_  
_Cruraque puniceis induxit regia vinclis etc._  
_Augustis solis hoc cultu competit uti._

Refert Ammianus Marcellinus lib. 32., cum quidam apud Julianum accusaretur, quod chlamydem imperialem coccineam clavis purpureis, et aureis ornatam sibi parari curasset, Julianum ipsum hanc accusationem deridentem Comiti largitionis dixisse: _Jube periculso garritori pedum tegmina dari purpurea ad adversarium perferenda, quem, (ut datur intelligi) chlamydem hujus coloris memorat sibi consarcinasse, ut sciri possit sine viribus maximis quid pannuli proficiant leves._ Nicetas Choniates lib. 1. Alexium narrat calceis purpureis indutum, cum Imperator renunciaretur. Nicephorus lib. 6. Irenem ait, cum ad imperium eveheretur, purpureis quoque calceis fuisse indutam.

Haec autem pugna eodem modo, ac superior, dirimetur, si calceos imperatorum, triumphantium, et senatorum totos coccineos fuisse, sed purpura clavatos, et ideo coccineos non secus, ac purpureos appellatos.

Utebantur vero Graeci calceis non tantum purpureis, sed etiam aureis, et acu pictis. Epictetus Enchiridii cap. 61.: Καταχρυσον υποδημα, ειτα πορφυρουν ειτα κεντητον. _Calceus aureus, inde purpureus, inde acu pictus._

## Caput 45.

_De vestibus, et vexillis militum._

Milites aliquando purpura induebantur. Aelianus lib. 6. cap. 6.: Φοινικιδα δε αμπεχεσθαι κατα τας μαχας, αναγκη ην. εχειν δε την χροαν και σεμνοτητος τι. προς ταυτη γε μην και την ρυσιν του επιγενομενου αιματος εκ των τραυματων ετι γε μαλλον εκπληττειν τους, αντιπαλους, βαθυτερας της οψεως γινομενης, και φοβερωτερας μαλλον. _Purpuram in praeliis induere necessitas fuit. Color ipse habet nescio quid augusti. deinde fluorem sanguinis e vulneribus occulit. Denique cum purpurae adspectus acrior sit, et terribilior, hostem percellere potest._ Sed plerumque coccineo, aut saltem rubicundo herbis parato colore utebantur. Petronius.

_Hesperium coccum laudabat miles, eadem_  
_Quaesitus tellure nitor certaverat ostro._  
&emsp;&emsp;&emsp;&emsp;&emsp;&emsp;Martialis lib. 13. epig. 87.  
_Canusinae rufae._  
_Roma magis fuscis vestitur, Gallia rufis,_  
_Et placet hic pueris, militibusque colos._

Valerius Maximus lib. 5. cap. 2.: _Lacedaemonii ad dissimulandum, et occultandum vulnerum suorum cruorem puniceis tunicis in praelio utebantur._ Isidorus: _Russata, quam Graeci phoeniceam vocant, nos coccinam, reperta est a Lacedaemoniis ad celandum coloris similitudine sanguinem._ Trebellius in Claudii Vita commemorat _tunicas russas militares annuas._ Silius Italicus Punicorum lib. 3. Carthaginienses milites _rubrae velamine vestis_ indutos fuisse refert. Hinc etiam coccinea tunica ad praetorium appensa praelii signum erat apud Romanos. Plutarchus in Fabii Vita: Αμαδ' ημερα το της μαχης σημειον εξεθηκεν. εστι δε χιτων κοκκινος υπερ της στρατηγικης σκηνης διατεινομενος. _Luce prima signum pugnae proposuit. Est autem tunica coccinea supra praetorii tabernaculum extensa._ Idem in Bruti Vita: Προυκειτο μεν τω Βρουτου χαρακι και τω Κασσιου συμβολον αγωνος φοινικους χιτων _Ante Bruti, et Cassii vallum propositum erat pugnae signum tunica coccinea._ Et denique in Vita Pompeii: Κατα ταχος προ της σκηνης εκελευσε προθειναι τον φοινικουν χιτωνα · τουτο γαρ μαχης ρωμαιοις εστι συμβολον. _Statim ante tabernaculum proponi jussit coccineam tunicam. Hoc enim est signum pugnae apud Romanos._

Vexilla autem legionum coccinea erant, et imperatoris album. Polybius de re militari: Και ταυτας μεν ποιουσι φοινικας, την δε του στρατηγου λευκην. _Haec autem_ (vexilla) _faciunt coccinea, et imperatoris album._ Numina quoque Imperatorum φοινικοις γραμμασι _puniceis litteris_ in vexillis inscribi consuevisse Dion lib. 40. testatur.

Lictores denique etiam coccinea veste magistratibus apparebant. Appianus in Libycis: Φοινικους χιτωνας ενδεδυκοτες. Lictores _coccinea veste induti._

## Caput 46.

_De vestibus muliebribus, et stragulis._

Antiquas mulieres vestibus purpura, et auro clavatis, et etiam totis purpureis, et pictis indutas fuisse quis non arbitretur? De Romanis mulieribus affirmat Valerius Maximus lib. 5. cap. 2.: _Permisit quoque his_ (Populus Romanus feminis.) _purpurea veste, et aureis uti segmentis._ Nec non lib. 2. cap. 1. ubi narrat, quod _Romanis feminis vetitum fuit vinum, sed quod indulgentibus maritis et auro abundanti, et multa purpura usae sunt._ Audivimus cap. 32. Isaiam mulieres Hebraeas hoc nomine incusantem, et B. Basilium non minus, ac B. Hieronymum ad imperii Romani matronas incusationem eamdem traducentes. Audivimus quoque cap. 27. T. Livium dicentem, cum lex Oppia revocata est, haec vanitatis signa mulieribus Romanis restituta. Mulieres vero etiam omnium nationum hisce vestibus usas ostendit Julius Pollux ubique in suo Onomastico, et etiam plurima aliorum scriptorum testimonia, quae hoc ipso nostro libello allata sunt, quaeque huc non sunt revocanda.

Stragula etiam omnia apud antiquos purpurea erant. T. Livius de revocata lege Oppia loquens lib. 34. cap. 1.: _Purpura viri utemur, praetextati in magistratibus in sacerdotiis, liberi nostri praetextis purpura togis utentur, magistratibus in coloniis municipiisque, hic Romae infimo genere magistris vicorum togae praetextae habendae jus permittemus, nec ut id vivi solum habeant tantum insigne, sed etiam ut cum eo crementur mortui: feminis dumtaxat purpurae usum interdicemus? Et cum tibi viro liceat purpura in veste stragula uti, matrem familias tuam purpureum amiculum habere non sines? Et equus tuus speciosius instratus erit, quam uxor vestita?_ Mappae etiam purpurae memorantur a Petronio in Satyric. cap. 32.: _Circaque oneratas veste cervices laticlaviam immiserat mappam._ Martialis lib. 4. epigr. 45.

_Et lato variata mappa clavo._

Lampridius in Alexandri Vita: _Convivium neque opimum, neque nimis parcum, sed nitoris summi fuit, ita tamen ut pura mantilia mitterentur, saepius cocco clavata._ Nec non purpurei pulvini memorantur ab Athenaeo lib. 6.: Προσκεφαλαια δ ειχε τρια μεν υπο τη κεφαλη βυσσινα παραλουργη. _Sub capite tres habebat pulvillos ex bysso purpura clavatos._ De stragulis vestibus purpureis plura allata in hoc libro scriptorum testimonia loquuntur, nec non Julius Pollux Onomastici lib. 4. cap. 18., lib. 7. cap. 13., et 14., lib. 10. cap. 8., qui consulendi.

## Caput 47.

_De signis Deorum, encausto, et picturis purpureis._

Signa quoque Deorum hisce purpureis, coccineis, aureis, aut clavatis, aut pictis vestibus honoris caussa ab antiquis induebantur. Primum itaque Jovis signa induebantur tunica palmata, et toga picta, quae nimirum tota purpurea, stellisque aureis erat ornata. Servius ad Eclog. 10. Virgilii: _Triumphantes omnia habent Jovis insignia, sceptrum, et palmatam togam, qua utebantur illi, qui palmam merebantur._ T. Livius lib. 10. cap. 3.: _Qui Jovis optimi maximi ornatu decoratus curru aurato per urbem vectus in Capitolium ascenderit._ Juvenalis Sat. 10. v. 30.

_Quid si vidisset praetorem curribus altis_  
_Extantem, et medio sublimem in pulvere circi_  
_In tunica Jovis, et pictae Sarrana ferentem_  
_Ex humeris aulaea togae._

Signa autem Saturni vestibus coccineis induebantur. Tertullianus libro de testimonio animae: _Atque id plerumque facit, et vitta Cereris redimita, et pallio Saturni coccinata, et Deae Isidis linteata._ Idem de pallio cap. 4.: _Cum latioris purpurae ambitio, et Galatici ruboris_ (nimirum coccinei ruboris, coccum enim in Galatia plurimum colligebatur, uti cap. 16. observavimus) _superjectio Saturnum commendat._ Plinius lib. 8. cap. 48. _Servii Tullii praetextae, quibus signum Fortunae ab eo dicatae coopertum erat._ Tibullus lib. 1. eleg. 7.

_Non tibi sunt tristes curae, nec luctus, Osiri,_  
_Sed Tyriae vestes, et dulci tibia cantu._

Deos Babylonios purpura circumdatos nobis quoque exhibet Jeremias cap. 10. vers. 3.: _Hyacinthus, et purpura indumentum eorum, opus artificum universa haec._ Nec non Baruchus cap. 6. vers. 12.: _Opertis autem illis_ (Diis) _veste purpurea extergunt faciem ipsorum propter pulverem domus, qui est plurimus inter eos._ Tertullianus denique cap. 18. de idololatria loquens de Diis omnibus generatim: _Ceterum purpura, vel cetera insignia dignitatum, et potestatum insertae dignitati, et potestatibus idololatriae ab initio dicata habent profanationis suae maculam, cum propterea ipsis etiam idolis induantur praetextae, et trabeae, et laticlavi, fasces quoque, et virgae praeferantur, et merito. Nam daemonia magistratus sunt saeculi hujus, unius collegii insignia, fasces et purpuras gestant._

Purpureo encausto, et atramento etiam utebantur antiqui, uti cap. 57. docebimus.

Tabulas etiam purpureis coloribus pingebant antiqui homines, et hinc eorum picturas ea versicolori varietate, splendore, immortalitate donatas oportuit, quas in nostris picturis frustra forsitan desideramus. Picturas antiquas Romae, et Neapoli dudum repertas, recentes fere videri audivimus. Fortasse a purpureis coloribus id profectum existimamus. Plinius, et Vitruvius pluribus hanc purpuream tabularum, et parietum picturam exsequuntur, qui circa rem hanc non omittendi.

## Caput 48.

_De pretio colorum purpureorum._

Mirificae illae quatuor dotes, quibus antiquae purpurae splendebant, uti docuimus, usus purpurarum earumdem apud principes et ditiores quoscumque fere semper cohibitus, uti docebimus, eximiae laudes denique, quibus antiqui purpureos colores cumularunt, uti ubique hoc libro doctum, et docendum, caussam dicunt, pretiosissimas apud antiquos habitas fuisse easdem purpuras. Hinc maximo etiam pretio easdem antiquas purpuras constare oportuit. Et re quidem vera videmus antiquos scriptores omnes fere semper conjungere purpuras, margaritas, gemmas, et si quae alia tum pretiosiora haberentur. Horatius lib. 4. ode 13.:

_Nec Coae referunt jam tibi purpurae,_  
_Nec clari lapides tempora._  
&emsp;&emsp;&emsp;&emsp;&emsp;&emsp;Idem lib. 1. epist. 6.:  
_Cum gemmis Tyrios mirare colores._  
&emsp;&emsp;&emsp;&emsp;&emsp;&emsp;Et lib. 2. epist. ultima:  
_Gemmas, marmor, ebur, Tyrrhena sigilla, tabellas._  
_Argentum, vestes Gaetulo murice tinctas._  
&emsp;&emsp;&emsp;&emsp;&emsp;&emsp;Tibullus lib. 2. eleg. 4.:  
_O pereat quicumque legit viridesque smaragdos,_  
_Et niveam Tyrio murice tingit ovem._  
_Hic dat avaritiae caussas, et Coa puellis_  
_Vestis, et a rubro lucida concha mari._  
&emsp;&emsp;&emsp;&emsp;&emsp;&emsp;Et lib. 2. eleg. 16.:  
_Semper in Oceanum mittit me quaerere gemmas,_  
_Et jubet ex ipsa tollere dona Tyro._  
&emsp;&emsp;&emsp;&emsp;&emsp;&emsp;Claudianus in 4. Honorii Consulatum:  
_Quis junxit lapides ostro? Quis miscuit ignes_  
_Sidonii, rubrique maris?_

Plinius lib. 9. cap. 35. affirmat, purpurarum pretium pretio margaritarum fere aequalem fuisse, quarum margaritarum pretium apud Romanos pretia omnia antecederet: _Sed quota haec portio est reputantibus purpuras, conchylia, margaritas? Parum scilicet fuerat in gulas abscondi maria, nisi manibus, auribus, capite, totoque corpore a feminis juxta virisque gestarentur. Quid mari cum vestibus? Quid undis, fluctibusque cum vellere? Non recipit haec nostra rerum natura, nisi nudos. Esto, sit tanta ventri cum eo societas. Quid tergori? Parum est, nisi qui vescimur periculis, etiam vestiamur. Adeo per totum corpus anima hominis quaesita maxime placent. Principium ergo, culmenque omnium rerum pretii margaritae tenent._ Et mox: _Conchylia, et purpuras omnis ora atterit, quibus eadem mater luxuria paria pene etiam margaritis pretia fecit._

Sed ad rem propius accedamus. Purpura profecto Tyria prae ceteris omnibus maximo in honore erat. Testimonia plurima veterum id probant, quae toto hoc libro prostant. Horatius lib. 1. epist. 10. illum sibi magno damno fututum ait, qui ab Aquinati fuco purpuram Tyriam, vel Sidoniam distinguere nequiret:

_Non qui Sidonio contendere callidus ostro_  
_Nescit Aquinatem potantia vellera fucum,_  
_Certius accipiet damnum, propiusque medullis,_  
_Quam qui non poterit vero distinguere falsum._

Ovidius in libro de remedio amoris ipsi purpurae Amyclaeae, sive Laconicae Tyriam praefert:

_Confer Amyclaeis medicatum vellus ahenis_  
_Murice cum Tyrio: turpius illud erit._

Sed certius purpurarum pretium nobis designat Cornelius Nepos apud Plinium lib. 9. cap. 39. declarans purpuram violaceam centum denariis, purpuram vero Tyriam mille saltem denariis in singulas lanae libras suis temporibus vendi consuevisse: _Nepos Cornelius... me, inquit, juvene violacea purpura vigebat, cujus libra denariis centum venibat... Huic successit dibapha Tyria, quae in libras denariis mille non poterat emi._ Jam vero Romanus denarius saltem duodecim nummis nostris, quos _baioccbi_ nominamus, constabat, si argenti absolutum, et intrinsecum pretium spectemus, uti antiquae rei nummariae peritis est compertum. Hinc juxta allatam Cornelii aestimationem lanae purpureae violaceae libra duodecim philippeis, quos _scudi_ appellamus, Tyriae vero rubidae lanae libra centum viginti philippeis, sive _scudi_ constitisset. Athenaeus Deipnosoph. lib. 12. purpureae lanae pondo argenti pondo aequiparat: Ισοσταστιος ην η πορφυρα προς αργυρον. _Aequalis est purpura argento._ Fortasse loquitur Athenaeus de purpura violacea, quae centum denariis, sive philippeis duodecim in libras appendebatur, quod fere librae argenti pretium est, uti cuique est notissimum. Hinc aestimatio purpurae violaceae tradita a Cornelio optime ab Athenaeo confirmatur. Narrat Martialis lacernas Tyria purpura tinctas suis temporibus decem millibus nummum, sive duobus millibus, et quingentis denariis constitisse. Ita ille lib. 8. epigr. 10.:

_Emit lacernas millibus decem Bassus_  
_Tyrias coloris optimi._  
&emsp;&emsp;&emsp;&emsp;&emsp;&emsp;Et lib. 4. epigr. 61.:  
_Millibus decem dixti_  
_Emptas lacernas._

Jam vero juxta Cornelii aestimationem bis mille, et quingenti denarii pretium constituebant librarum duarum, et semissis lanae purpureae Tyriae. Hinc Martialis etiam aestimationem Cornelii confirmat, cum duae librae, et semis purpureae lanae sufficere potuissent condendae lacernae, quae lacerna breve, et angustum pallium erat, quod imperii tempore Romani induebant juxta Juvenalem Sat. 1. v. 27. Sat. 9. vers. 29., Statium lib. 2. Silv. 1. v. 132. Martialem lib. 6. epigr. 59., et Festum in verbo _Lacerna_. Lacernae igitur Tyriae purpureae Martialis temporibus stabant duobus millibus, et quingentis denariis, nimirum philippeis, sive scutis trecentis, si ad monetam nostram referantur.

Purpurae nigrae, lividae, caeruleae, flavae, rubicundae, candidae, et purpurae quinque mixtae, quae pretia habuerint, omnino latet. Dicemus hic quoque tamen, quod veri similius sit. Conjecturis igitur assequi possumus, purpuras nigras, et lividas, uti parum splendidas, minoris constitisse: purpuras conchyliatas caeruleas, et flavas, utpote minori succorum copia, et minori sumptu formatas, quoque minoris constitisse: purpuram buccini, ut facile evanescentem, quoque minoris: purpuras vero rubicundas, et candidas, utpote quae rarissime ex Perside, et India ducerentur, et purpuras mixtas, quae duplo majori succorum copia tingerentur, majoris forsan, quam purpuram ipsam Tyriam fuisse. Pretiorum hujusmodi rationes ex iis, quae superioribus capitibus diximus, clarissime descendunt.

Si itaque libra lanae purpureae violaceae philippeis duodecim, si libra lanae purpureae Tyriae philippeis centum viginti venibat, cuilibet facile erit animadvertere, pretiosiorem quamlibet nostri temporis tincturam a tanto pretio longissime abesse. Quid vero dicendum, si observaverimus, antiquas aetates fere omnes nummis magis inopes fuisse, quam aetas sit nostra, locupletissimam quam reddunt tot aurei, et argentei montes, quos Africa, America, et Asia tribus fere ab hinc saeculis in Europam effudere, et adhuc effundunt? Aetatem ipsam Cornelii Nepotis, et Martialis, licet antiquis omnibus omnino nummis ditiorem, attamen aetate ipsa hac nostra nummis minus affluentem fuisse? Proinde hisce primis Romani Imperii temporibus, de quibus nunc loquimur, cum nummi rariores, quam nunc essent, et inde quadruplo major ratio, ut suspicor, inter nummos, et pretium reliquarum rerum intercederet, libram lanae purpureae violaceae philippicis quadraginta octo, libram vero lanae purpureae Tyriae philippeis quadringentis octoginta fuisse constituram? Quod enorme pretium purpurarum exsurget? Quod portentosum pretium integrae vestis purpureae Tyriae illisce temporibus futurum fuisse dicemus? Quid deinde de purpurei serici pretio dicendum, cum purpurarum pretio serici ipsius pretium cumularetur, quod sericum aequo pondere auri venibat, ita ut libra serici librae auri aequaretur, ut ait Vopiscus?

Quid quoque dicemus de vestibus auro clavatis, aut etiam pictis, in quibus praeter purpurae, sericique pretium, auri pretium, et picturae manupretium gravissimum adjungeretur? Audimus sane apud antiquos longe pluris purpureas, et auro pictas vestes, quam aureas ipsas, aestimatas fuisse. Epictetus Enchiridii cap. 61.: Καταπερ και επι του υποδηματος, εαν τον ποδα υπερβης, γιγνεται καταχρυσον υποδημα, ειτα πορφυρουν, ειτα κεντητον. _Uti etiam in calceo, si pedis usum fueris praetergressus, fit calceus aureus, inde purpureus, inde acu pictus._ Et Simplicius ad eumdem locum: Ταυτη δε ην ως εοικε παρα Ρωμαιοις και περι τα πορφυρα, και κεντητα περιεγγια, ωστε και των καταχρυσων αυτα προτιμαθαι. _Tanta apud Romanos cura fuisse videtur in purpureis, et acu picts calceis formandis, ut etiam aureis anteponerentur._ Quibus igitur immenso majoribus pretiis hasce sericas, et pictas vestes vendi oportuit?

## Caput 49.

_De sumptibus in coloribus purpureis condendis._

Proficiscebantur quidem haec immania pretia a quatuor illis mirificentissimis purpureorum colorum dotibus, quas superioribus capitibus enarravimus. Sed proficiscebantur etiam non minus ab immani sumptu, qui in legendis, et parandis tot conchyliis requirebatur. Hujusce rei ergo referamus Plinii locum in lib. 9. cap. 36. dicentis, buccinorum libras ducentas, purpurarum libras centum, et decem ad tingendas purpura decem laneas libras fuisse requisitas. _Summa medicaminum in libras 10. vellerum, buccini 200... pelagii 110._

Hinc alium ejusdem Plinii locum producamus in lib. 9. cap. 40. asserentis, alia aliis conchyliis pretia fuisse pro littorum fertilitate, vel sterilitate, nusquam vero purpurarum libram quinquaginta nummos excessisse, buccinorum vero libram centum nummos excessisse. _Pretia medicamento sunt quidem pro fertilitate littorum viliora. Non tamen usquam pelagii libras quinquagenos nummos excedere, et buccini centenos sciant, qui ista mercantur immenso._

Repetamus denique locum Cornelii apud Plinium lib. 9. cap. 39. dicentis, violaceam purpuram centum denariis, Tyriam mille denariis in libras emi consuevisse: _Me juvene, violacea purpura vigebat, cujus libra denariis centum venibat. Successit dibapha Tyria, quae in libras denariis mille non poterat emi._

Ex hisce tribus locis facile rationem sumptus, et lucri subducere poterimus, qui sumptus, et lucrum ab antiquis purpurariis infectioribus haberetur. Et quidem primo rationem sumptus, et lucri, quod antiqui artifices haberent in condenda purpura Tyria, ineamus. Liceat hic claritatis gratia numeris Arabicis, aut Judicis uti.

Pondo igitur buccinorum venibat utplurimum nummis 100. denariis 25., pretio nostro scut. 3.

Hinc pondo 200. buccinorum, nimirum quot ad inficiendas 10. lanae libras requirebantur, memorata ratione aestimationem datura erant denariorum 5000., pretii nostri scut. 600.

Pondo quoque purpurarum venibat utplurimum nummis 50. denariis 12. 1/2., pretio nostro scut. 1. 50.

Hinc quoque librae 110. purpurarum, quot nimirum ad inficiendas 10. lanae libras requirebantur, eadem ratione daturae erant aestimationem denariorum 1355., pretii nostri scut. 162.

Sumptus, in ligna, et artifices probabili hypothesi conficere potuerunt denarios 635., pretium nostrum scut. 76. 20.

Et proinde sumptus omnes, qui in tingendis 10. lanae libris requirebantur, constituissent summam denariorum 7000., pretii nostri scut. 840.

Jam vero librae 10. lanae purpureae Tyriae venibant minimum denariis 10000., pretio nostro scut. 1200.

Si igitur summa sumptuum, quae erat denariorum 7000., subtrahatur a summa pretii, quae erat denariorum 10000., clare emerget, lucrum artificum pro singulis 10. lanae purpureae Tyriae libris futurum fuisse denariorum 3000., pretii nostri scut. 360.

Secundo loco vero rationem sumptus, lucrique dispiciamus, quod in condenda purpura violacea facerent antiqui purpurarii artifices. Ratio erit aeque clara, et nitida, propterea quod quemadmodum purpurae violaceae pretium, quod erat denariorum 100. in singulas libras, rationem habet subdecuplam ad purpurae Tyriae pretium, quod erat denariorum 1000. in singulas libras, ita haec eadem subdecupla ratio rem ipsam pari claritate demonstrabit.

Ex memorata igitur subdecupla ratione buccinorum libra venire debuit nummis 10. denariis 2. 1/2., pretio nostro scut. = 30.

Hinc buccinorum librae 200., quot nimirum ad 10. lanae libras tingendas usui erant, ipsa ratione dedissent aestimationem denariorum 500., pretii nostri scut. 60.

Ita quoque purpurarum libra venire debuit nummis 5. denariis 1. 1/4. pretio nostro scut. = 15.

Hinc etiam librae 110. purpurarum, quot nimirum ad tingendas 10. lanae libras opus erant, dedissent aestimationem denariorum 137. 1/2. pretii nostri sc. 16. 50.

Sumptus ipsi in ligna, et artifices per eamdem probabilem hypothesim facturi fuerant summam denariorum 62. 1/2., pretii nostri scut. 7. 50.

Et proinde sumptus omnes, qui in tingendis 10. lanae libris requirebantur, constituissent summam denariorum 700., pretii nostri scut. 84.

Jam vero lanae librae 10. violacea purpura infectae pendebant denariis 1000., pretio nostro scut. 120.

Si igitur summa sumptuum, quae erat denariorum 700., subtrahatur a summa pretii, quae erat denariorum 1000., aeque clare patebit, in singulas 10. lanae purpureae violaceae libras artificibus futurum fuisse lucrum denariorum 300., pretii nostri scut. 36.

Hic tamen animadvertere juvat, locum primum Plinii, quem hoc capite retulimus, ita in omnibus fere editionibus legi. _Summa medicaminum in libras vellerum buccini 200., pelagii 110._ Nimirum libras 200. buccinorum, libras 110. purpurarum requisitas fuisse ad tingendas non jam 10. libras, uti diximus, sed lanae libram unam tantum. Verum locus ita expressus mendo gravissimo scatet. Vidimus enim hoc eodem capite, libram lanae purpureae Tyriae denariis 1000. vendi consuevisse. Vidimus quoque capite hoc eodem, libras 200. buccinorum, libras 110. purpurarum una cum pretio lignorum, et artificum constituisse summam denariorum 7000. Quomodo igitur fieri poterit, ut libra lanae purpureae Tyriae denariorum 7000. impensam ferret, et deinde denariis mille venderetur? Quomodo fieri potuit, antiquos artifices denariorum 7000. sumptum fecisse, ut denarios 1000. tantum redigerent? Huic primae, et gravissimae observationi altera non minor adjungatur. Vidimus hoc capite, ad inficiendas sive unam, sive decem libras, fuisse requisitas libras 200. buccinorum, libras 110. purpurarum. Vidimus quoque cap. 24. ad temperandam hanc summam integram librarum 310., quae a medicaminibus, nimirum a venis, carnibusque buccinorum, et purpurarum constitueretur, amphoras duas, sive libras 160. aquae misceri consuevisse, nimirum ut tertia pars aqua, duae tertiae partes memoratis venis constarent. Hac ratione igitur quantitatem librarum 470. liquidae hujus mixturae confici oportuit. Jam vero postulemus, quantitatem hanc librarum 470. despumatione carnium, fervore, et evaporatione redigi tandem potuisse ad unas libras 20. Verum enimvero libras 20. hujusce crassioris medicaminis, et quasi cocti glutinis, satis superque uni librae lanae tingendae suppetituras nemo ibit inficias. Harduinus, qui antiquarum Plinii editionum erroribus alios complures de suo penu consarcinavit, hic mendum subesse sensit, et audacter numerum 50. adjecit, ita locum Plinii legens: _Summa medicaminum in libras 50. vellerum buccini 200., pelagii 110._ Arburtnotius vero in suis tabulis de antiquis nummis, dissertatione de Romanorum re nummaria cap. 9. etiam numerum 100. adjiciendum statuit, ita legens. _Summa medicaminum in libras 100. vellerum buccini 200., pelagii 110._ Sed perperam uterque. Librae enim 50, quas Harduinus constituit, juxta Cornelii aestimationem non minus certe denariis 50000. constitissent, quemadmodum librae 100. lanae, quas constituit Arburtnotius, non minus quam denariis 100000. juxta eamdem Cornelii aestimationem constitissent. Impensae omnes vero, quae in tingendis hisce sive 50., sive 100. lanae libris requirerentur, juxta Plinii aestimationem summam denariorum 7000. non excessissent, uti capite hoc ipso observavimus. Quis autem non videat immane, et incredibile artificum futurum fuisse lucrum, si denarios 7000. tantum impendissent, pretium vero denariorum 50000., aut 100000. ex venditione percepissent? Nos vero numerum 10. tantum adjecimus, et ita legimus locum. _Summa medicaminum in libras 10. vellerum buccini 200., pelagii 110._, nimirum libras 200. buccinorum, libras 110. purpurarum ad tingendas 10. lanae libras usui fuisse. Si enim 7. libras posuissemus, cum 7. librae lanae purpureae 7000. denariis venderentur, et sumptus 7000. denariorum haberetur, nullum artificum futurum fuisset lucellum. Si vero 14. libras posuissemus, cum eaedem librae 14. denariis 14000. venderentur, et unus sumptus denariorum 7000. haberetur, certe duplo majus, et proinde nimium artificum eorumdem fuisset lucellum. Mediam viam itaque tutissimam elegimus, et 10. libras reposuimus, dedimusque artificibus 3000. denariorum lucellum in singulas lanae purpureae 10. libras, quod lucrum, utpote trientem pretii non excedens, aequissimum esse quivis judicabit.

## Caput 50.

_De pretio coloris coccinei, et herbaceorum._

Coccinei coloris aestimatio suppar fere fuit colorum purpureorum aestimationi. Antiqui scriptores id primum demonstrant, qui simul fere semper coccineum, et purpureos colores nominant. Lucretius de rerum natura lib. 2.:

_Purpuros, phoeniceusque color clarissimu' multo._  
&emsp;&emsp;&emsp;&emsp;&emsp;&emsp;Tibullus lib. 2. eleg. 3.  
_Illi selectos certent praebere colores_  
_Africa puniceum purpureumque Tyros._  
&emsp;&emsp;&emsp;&emsp;&emsp;&emsp;Martialis lib. 4. epigr. 28.  
_Donasti tenero, Chloe, Luperco_  
_Hispanas, Tyriasque, coccinasque._  
&emsp;&emsp;&emsp;&emsp;&emsp;&emsp;Et lib. 2. epigr. 39.  
_Coccina famosae donas, et janthina moechae._

Svetonius in Neronis Vita: _Piscatus est reti aurato, purpura, coccoque funibus textis._ Plurimos etiam alios scriptores ad hanc rem cap. 19. dedimus, qui repetendi. Eamdem ipsam colorum purpureorum, et coccinei fere aequalem aestimationem confirmat etiam usus promiscuus et coccinei coloris, et purpureorum, qui apud antiquos vigebat, in chlamyde, aut paludamento imperatorio, in consulari trabea, ceterisque vestibus insignioribus, quemadmodum superioribus docuimus capitibus. Color denique ipse id demonstrat, qui, cum rubicundus sit, vividissimus, et gratissimus est colorum omnium, quos fixos, et constantes nominamus.

Hinc pretium ipsum coloris coccinei summum esse debuit, non ob eam tantum aestimationem, quam diximus, sed etiam ob graves sumptus, quos comparatio cocci, quae erat extera, et longe petita galla, postulabat.

Hoc pretium tamen ad gravissimum illud colorum purpureorum pretium accessisse minime putamus. Forsitan etiam mollities, immortalitas, splendor, versicolor color, quae quatuor eximiae dotes antiquas purpuras adeo commendabant, carissimasque reddebant, coccineum colorem non omnino comitabantur. Id significare videtur Martialis ipse lib. 2. epigr. 43.

_Misit Agenoreas Cadmi tibi terra lacernas,_  
_Non vendes nummis coccina nostra tribus._

Immo id fortasse a natura ipsa coloris coccinei proficisci potuit, qui inter fixos naturae colores profecto vividior, nimium oculos intuentium praestringeret, nec splendentes quidem, sed blande, et identidem splendentes, purpureos versicolores colores imitaretur. Hinc vidimus Martialem lib. 14. epigr. 129. affirmantem, hunc coccineum colorem pueris, militibusque acceptiorem, quam ceteris fuisse:

_Roma magis fuscis vestitur, Gallia rufis,_  
_Et placet hic pueris, militibusque colos._

Plurimosque etiam ad hanc rem alios scriptores cap. 45. attulimus, ad quos, ne actum agamus, remittimus lectores.

Si vero maximum erat colorum purpureorum pretium, si coloris coccinei secundum, minimum quidem pretium colorum esse debuit, qui herbis pararentur. Jam audivimus, Ovidium lib. 3. de arte amandi v. 148. juvenculas monentem, ne census integros in coemendis purpureis vestibus absumerent, satisque haberent vestibus succo herbarum tinctis, et minoris constantibus vestiri.

_Quid de veste loquar? Nec vos, segmenta, requiro,_  
_Nec quae bis Tyrio murice lana rubes._  
_Cum tot prodierint pretio leviore colores,_  
_Quis furor est census corpore ferre suo?_  
_Aeris ecce color..._  
&emsp;&emsp;&emsp;&emsp;&emsp;&emsp;Eodem referendus Martialis lib. 6. epigr. 2.  
_Te Cadmea Tyros, me pinguis Gallia vestit._

Idem quoque Martialis Bassum quemdam ridet, qui coloribus herbarum semper indutus solemnibus ludorum diebus, ut Romanus eques putaretur, coloribus tantum purpureis, aut coccineis ornatus prodiret. Ita ille lib. 5. epigr. 23.

_Herbarum fueras indutus, Basse, colores,_  
_Jura theatralis cum siluere fori._  
_Quae postquam placidi censoris cura renasci_  
_Jussit, et Oceanum certior audit eques:_  
_Non nisi vel cocco madida, vel murice tincta_  
_Veste nites, et te sic dare verba putas._  
_Quadringentorum nullae sunt, Basse, lacernae:_  
_Aut meus ante omnes Codrus haberet equum._

## Caput 51.

_De inventione purpurarum._

Tempus illud, quo purpurei colores sint inventi, omnino latet. Eorumdem saltem inventio omnia historica tempora excedit, et densissima antiquitatis caligine obsepitur. Si Graecos audiamus, hujusce admirandae artis Hercules Tyrius inventor perhibetur. Julius Pollux Onomastici lib. 1. cap. 4.: Ερω περι πορφυρας, οπως την αρχην ευρεθη. Τυριοι λεγουσιν, ως Ηρακλης ηρασθη νυμφης επιχωριας. τυρος δ' ην τη νυμφη τουνομα. ειπετο αρα τω Ηρακλει και κυων, κατα τον παλαιον νομον. Οισθα δε οτι τοις ηρωσι συνεισηιεσαν μεχοι της εκκλησιας οι κυνες. Ο τοινυν ηρακλειος κυων, κατα πετραν ερπυσασαν πορφυραν θεασαμενος, προεχουσας αυτη της σαρκος, ενδακων, ο μεν την σαρκα ποιειται τροφην, ο δε λυθρος αρα τα χειλη του κυνος αιμαξας εφοινιξεν. ως δε ηκεν ο ηρως παρα την κορην, αυτη θεασαμενη τα χειλη του κυνος ανθουντα αηθει βαφη, ουκ εφη μροσησεθαι του λοιπου τον Ηρακλεα, ει μη αυτη κομισειεν εσθητα των του κυνος χειλων ευειδεστεραν. Ο μεν τοινυν Ηρακλης, εξευρε τε τον ζωων, και τον λυθρον ανελεξατο, και το δωρον εκομισε τη κορη, σρωτος γενομενος ευρετης τω τυριω λογω της φοινισσης βαφης. _Quo pacto purpura sit inventa, exponam. Hercules, ut Tyrii tradunt, nymphae cujusdam indigenae, cui Tyrus nomen fuit, amore captus est. Hunc vero, ut apud veteres mos erat, sequebatur canis. Scis enim quod canes heroas ad concionem usque sequebantur. Canis autem Herculeus repentem in petra quadam purpuram conspicatus prominentem ejus carnem mordicus arripuit, ipsamque carnem comedit, sanguis vero canis labia cruentans rubuit. Ut autem ad puellam Heros pervenit, haec canis labia insolito colore tincta conspiciens. Herculi posthac, nisi ipsi vestem caninis labiis speciosiorem afferret, congressum negavit, Hercules itaque animal invenit, cruorem collegit, et amicae munus attulit, primus, ut Tyrii testantur, purpurei coloris inventor._

Audiamus quoque Palaephatum in Chronico Paschali tom 4. historiae Byzantinae: Εν δε τοις χρονοις της βασιλειας του φοινικου ην Ηρακλης ο φιλοσοφος ο λεγομενος τυριος, οστις εφευρε την κογκυλην. Εωριζομενος γαρ επι το παραλιον μερος της τυρου πολεως, ιδε ποιμενικον κυνα εσθιοντα την λεγομενην κογκυλην, οπερ εστι μικρον ειδος θαλασσιον κοχλιωδες, και ποιμενα νομιζοντα αιμασσειν τον κυνα, λαβοντα απο προβατου ποκον ερεας, και καταμασσοντα το καταφερομενον εκ του στοματος του κυνος, και βαπτοντα τον τοκον. Ο δε Ηρακλης προσεσχηκως μη ειναι αυτο αιμα, αλλα βαμματος παρα ξενου αρετην, εθαυμασε, και γνους οτι εκ της κογκυλης εστι το βαμμα, του ποκου, ειληφως εκ του ποιμενος τον ποκον, ως μεγα δωρον, τουτον προσηγαγε τω βασιλει της τυρου φοινικι. Και εκπλαγεις η αυτος επι τη θεα της ξενης χροιας του βαμματος, θαυμαζων της αυτου ευρεσιν, εκελευσεν εξ αυτου του βαμματος της κογκυλης βαφηναι ερεααν, και γενεσθαι αυτω περιβολαιον εκ πορφυρας, και παντες εθαυμασαν την βασιλικην εσθητα, ως ξενην θεαν. _Ea tempestate, qua Phoenix regnabat, vixit Hercules philosophus, Tyrius cognominatus, qui primus purpuram invenit. Cum enim circa maritima Tyri littora spatiaretur, pastorium vidit canem, qui ostreum, quod conchylium dicitur, parvumque est genus conchae marinae, mandebat, ac pastorem, qui sanguinem emittentem canem observarat, arrepto ex ove vellere, quod ab ore canis profluebat extersit, ipso ex eo tincto vellere. Cum id non sanguinem, sed peregrini alicujus liquoris virtutem esse animadvertisset Hercules, obstupuit, statimque acceptam a pastore lanam, quam succo illo conchylii tinctam noverat, ad Phoenicem Tyri regem magni loco muneris detulit, qui et ipse attonitus novi, et insoliti coloris tincturae aspectu, illiusque inventionem admiratus, conchylii liquore lanas infici praecepit, et ex iis regiam sibi vestem confici, sicque primus purpureum vestimentum gestavit, adeo ut ad regiam vestem, tamquam ad inusitatum hactenus spectaculum universi obstupescerent._ Eadem vero narrant Achilles Tatius de Clitophontis, et Leucippes amoribus lib. 2., Georgius Cedrenus relatus in tom. 8. historiae Byzantinae, Suidas in voce Ηρακλης, aliique Graeci scriptores, quos brevitatis gratia mittimus. Nec jam contenti fuere Tyrii vulgatis hisce Graecorum scriptorum narrationibus, quae inventae purpurae decus urbi Tyriae, et Herculi Tyrio clarissime tribuerent, sed narrationem eamdem in suis Tyriis nummis ubique expressere, in quibus fere omnibus concha purpura exhibetur, et in nonnullis etiam non tantum concha purpura, sed etiam canis, et Hercules leonis spolio indutus exprimuntur, ut gloriam ipsam purpurae apud Tyrum, et ab Hercule Tyrio inventae testatiorem facerent. Nummi hi Tyrii in libris, et in museis rei antiquae nummariae peritorum ubique prostant, eorumque exemplaria duo prima libri fronte dedimus, ad quae lectores revocamus.

Si igitur Tyrius ille Hercules, qui purpuram invenit, coaevus fuit aedificationi Tyri, puellae Tyro, quae urbi nomen dedit, et Phoenici primo Tyriorum regi, uti Graecae narrationes referunt, quas produximus, clare sequetur, purpurae inventionem aedificationi Tyri ipsius coaevam fuisse, aut certe non antiquiorem. Annus igitur conditae Tyri idem erit fere annus inventae purpurae. Cum Tyrus itaque condita fuerit circa an. 1240. ante christianam epocham, uti Josephus Hebraeus in sua historia testatur lib. 8. cap. 2., et uti chronologi omnes consentiunt, eodem proinde anno 1260. ante christianam epocham juxta Graecas narrationes easdem purpuram inventam fuisse oportuit.

Optime sane confirmatum inventum purpurae videri posset, nisi Graecos mendaces, vel pueros in historia semper fuisse cognosceremus. Fabella enim pura in hisce narrationibus subolet, et aliunde certum est, Mosem ipsum tercentis fere annis condita Tyro, et Phoenice, et Hercule Tyrio antiquiorem purpuris esse usum, prout mox enarrabimus. Credere mavult Bochartus Hierozoicon part. 2. lib. 5. cap. 9., fabellam canis, qui purpuram invenisse dicatur, a quadam voce Phoenicia ortam esse, quae non minus infectorem, quam canem significaret, et hinc lusum fabellae Tyriae, quam retulimus, enatum. Satius vero fuerit, si credamus fortuitum eventum profecto, (casui enim omnium fere artium origines deberi quis nesciat?) casum, inquam, et fortasse canis ipsius casum, qui reptans in littore conchylium cum comedisset, labiis purpureo conchylii ejusdem colore tinctis primum visus fuerit, huic admirandae arti originem praebuisse, sed hunc casum neque Herculis Tyrii, neque Phoenicis primi Tyriorum regis, neque conditae Tyri temporibus contigisse, propterea quod hi Heroes, vel inventae purpurae longe posteriores fuerint, vel uti fabulosi, et ficti homines nullo unquam tempore inter vivos extiterint. Ita Cassiodorus lib. 1. epist. 2. canis eventum, uti verisimilem inventae purpurae caussam agnoscens, fabulosa illa nomina reticuit, et omisit. _Verum talis, tantaque res quam facili legitur inventa compendio! Nam cum fame canis avida in Tyrio littore projecta conchyilia impressis mandibulis contudisset, illa naturaliter humorem sanguineum defluentia, ora ejus mirabili colore tinxerunt: et ut est mos hominibus, occasiones repentinas ad artes ducere, talia exempla meditantes fecerunt principibus decus nobile de re, quae substantiam noscitur habere mediocrem._

Missas igitur hasce Graecas fabellas nos libentes volentes faciamus, et serio affirmemus, Mosem divinum illum Hebraeorum legis latorem tercentis fere annis condita Tyro, puella Tyro, Hercule, et Phoenice antiquiorem, mille, et quingentis annis christianae epochae superiorem, scriptorum omnium parentem, et ducem, non tantum purpuras commemorasse, sed etiam purpuras ipsas in velis tabernaculi, et vestibus summi suorum Hebraeorum sacerdotis ornandis adhibuisse. Ita ipse Exodi cap. 36. num. 8. juxta vulgatam versionem, quam hocce loco nulli criticorum convellunt. _Feceruntque omnes corde sapientes ad explendum opus tabernaculi cortinas decem de bysso retorta, et hyacintho, purpura, coccoque bis tincto._ Et num. 35.: _Fecit et velum de hyacintho, purpura, vermiculo, ac bysso retorta._ Et num. 41.: _Fecit et tentorium in atrio tabernaculi ex hyacintho, purpura, vermiculo, byssoque retorta, opere plumario._ Et denique cap. 39. num. 1.: _De hyacintho vero, et purpura, vermiculo, ac bysso fecit vestes, quibus indueretur Aaron._

Moses igitur certissimam nobis epocham non jam inventae, sed primum commemoratae purpurae constituit, sane et ipsam antiquam epocham, utpote quae mille, et quingentis fere annis christianam epocham superet, et excedat. Observare immo etiam liceat, Moisem ipsum, cum paucis post fugam ab Aegypto mensibus in Arabica solitudine vela, et vestes purpureas adhibuerit, nulla alia vela purpurea, nullas purpureas vestes possidere potuisse, quam vestes illas ditissimas, quas Aegyptios ipsos Hebraeis credidisse legimus, cum celebri illa nocturna fuga se ex Aegypto proriperent, ut in Exodo habetur. Hinc etiam adfirmare possumus, Aegyptios, ceterosque orientales populos etiam ante Mosis aetatem purpureis coloribus usos: verum a quo tempore populi isti Mose antiquiores purpura usi fuerint, omnino ignoratur, cum monumenta illius temporis omnia omnino nos deficiant, et semper sint defectura.

## Caput 52.

...

## Appendix de antiqua et nupera Purpura Dissertatio Johannis Baptistae Capellii veneti Pharmacopolae.

...
